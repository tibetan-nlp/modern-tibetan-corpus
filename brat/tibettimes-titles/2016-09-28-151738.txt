
ཆོས་དགེ་རྣམས་ལ་ལྟ་གྲུབ་དགེ་རྒན་ཞེས་གཏན་འབེབས་གནང་།

ད་ལྟ་ནས་བཟུང་སློབ་གྲྭ་ཁག་གི་ཆོས་དགེ་རྣམས་ལ་ལྟ་གྲུབ་དགེ་རྒན་ཞེས་ཞུ་རྒྱུ་གཏན་འབེབས་བྱུང་སྟེ་གསལ་བསྒྲགས་གནང་ཡོད་འདུག དེ་རིང་གྲོས་ཚོགས་ཚོགས་དུས་གཉིས་པའི་ལས་ཉིན་ ༨ པའི་སྔ་དྲོར། སྤྱི་འཐུས་ཤིག་གིས་༧གོང་ས་མཆོག་ནས་སློབ་གྲྭ་ཁག་གི་ཆོས་དགེ་རྣམས་ལ་ལྟ་གྲུབ་སློབ་དཔོན་ཞེས་གསུངས་ཡོད་ཀྱང་། ཤེས་རིག་ལས་ཁུངས་ནས་ལྟ་གྲུབ་དགེ་རྒན་ཞེས་གཏན་འབེབས་གནང་སྟེ། ལྟ་གྲུབ་སློབ་དཔོན་ཞེས་འདོགས་མ་ཐུབ་པའི་རྒྱུ་མཚན་ཅི་ཡིན་སྐོར་བཀའ་འདྲི་ཞུས་པར་ཤེས་རིག་བཀའ་བློན་དངོས་གྲུབ་ཚེ་རིང་མཆོག་ནས། ༧གོང་ས་མཆོག་ནས་བཀའ་སློབ་ལམ་སྟོན་ཕེབས་པ་ལྟར་ཤེས་རིག་ནས་བརྟག་དཔྱད་ཞུས་ཡོད་པ་དང་། བཀའ་སློབ་ནང་དུ་ཆོས་དགེ་ཞུ་བ་དེ་ཆོས་ལུགས་ཀྱི་སློབ་དཔོན་འདྲ་པོ་ཞིག་ལ་གོ་ཉེན་ཆེ་བ་འདུག་པས། སློབ་གྲྭ་ཁག་གི་ཆོས་དགེ་རྣམས་ལ་ལྟ་གྲུབ་སློབ་དཔོན་ཞེས་བཏགས་ན་ཡག་པོ་འདུག་མིན་མཁས་པ་རྣམས་དང་ལྷན་དུ་གོ་བསྡུར་བྱས་ཏེ་གཏན་འབེབས་བྱོས་ཞེས། ༧གོང་ས་མཆོག་ནས་ལྟ་གྲུབ་སློབ་དཔོན་གསུངས་པ་དེ་དགོངས་ཚུལ་གྱི་ཚུལ་དུ་་བཀའ་གནང་ཡོད་སྟབས། ཤེས་རིག་ལས་ཁུངས་ནས་ཡོངས་གྲགས་སུ་ནང་ཆོས་དང་རིགས་ལམ་སོགས་ཕྱི་ནང་གཉིས་ཀྱི་ཐོག་འབྲེལ་བ་ཡོད་མཁན་མི་སྣ་ ༧ ལ་བཀའ་བསྡུར་ཞུས་སྐབས། ཁག་ཅིག་ནས་སློབ་དཔོན་དང་དགེ་རྒན་གཉིས་ལ་ཁྱད་པར་མི་འདུག་གསུངས་ཡོད་ཀྱང་། སློབ་དཔོན་ཞུ་བ་དེ་གཙུག་ལག་སློབ་ཁང་གི་དགེ་རྒན་(Professor)ཞེས་པའི་མཚན་གནས་དེ་ཡིན་ལ། མཚན་གནས་དེ་གཏིང་ཕྱུག་པོ་ཞིག་ཡིན་པ་དཔེར་ན། སློབ་དཔོན་ཟམ་གདོང་རིན་པོ་ཆེ་ཞེས་པ་ལྟ་བུ་ཡིན་སྟབས། སློབ་གྲྭ་ཁག་གི་ཆོས་དགེ་རྣམས་ལ་(Philosophy Teacher)བཏགས་ན་གསུང་མཁན་མི་ལྔ་བྱུང་བར་བརྟེན། ལྔ་ཡི་དགོངས་ཚུལ་གཞིར་བཞག་སྟེ་ལྟ་གྲུབ་དགེ་རྒན་ཞེས་བཀའ་ཤག་ལ་སྙན་གསེང་ཞུས་པ་དང་། དགའ་ལྡན་ཕོ་བྲང་གི་སྙན་ལ་འབྱོར་བ་ཞུས་ཏེ་གཏན་འབེབས་བྱུང་ཡོད་ལ། འདི་ལོའི་ཕྱི་ཟླ་ ༨ ཚེས་ ༢ ཉིན་གསལ་བསྒྲགས་གནང་ཡོད་པ་ལྟར་ད་ནས་བཟུང་སློབ་གྲྭ་ཁག་གི་ཆོས་དགེ་རྣམས་ལ་ལྟ་གྲུབ་དགེ་རྒན་ཞེས་གཅིག་གྱུར་ཆགས་ཡོད་སྐོར་གསུངས་སོང་། ཡང་སྤྱི་འཐུས་ཤིག་ནས་ཤེས་རིག་ལས་ཁུངས་ཀྱིས་སློབ་གྲྭ་ཁག་གི་ལྟ་གྲུབ་དགེ་རྒན་རྣམས་གདན་ས་གྲྭ་ཚང་གང་ནས་མཁོ་སྒྲུབ་བྱེད་ཀྱི་ཡོད་པ་དང་། མཁོ་སྒྲུབ་གནང་བའི་ལྟ་གྲུབ་དགེ་རྒན་རྣམས་དངོས་གནས་ཚད་དང་ལྡན་པ། ཚུལ་དང་མཐུན་པ་ཞིག་ལ་ངོས་འཛིན་བྱེད་ཀྱི་ཡོད་དང་། ཡང་ན་ཟུར་དུ་ལྷག་བསྡད་པ་དེ་འདྲ་བསྒྲུགས་ཡོང་བ་ཞིག་ལ་ངོས་འཛིན་གནང་གི་ཡོད་དང་། དེ་བཞིན། སློབ་གྲྭ་ཁག་གི་ལྟ་གྲུབ་དགེ་རྒན་རྣམས་ལ་སྒྲིག་འཛུགས་ཀྱི་འགན་མང་པོ་སྤྲད་པའི་གནད་དོན་མང་པོ་ཡོང་གི་ཡོད་སྟབས། གནད་དོན་དེ་ཚོའི་ཐོག་ཐུགས་སྣང་བྱུང་ཡོད་མེད་དང་། ཐུགས་སྣང་བྱུང་ཡོད་ན་བསླབ་བྱ་དང་བཀོད་འདོམས་གནང་ཡོད་མེད་བཀའ་འདྲི་ཞུས་པར་ཤེས་རིག་བཀའ་བློན་མཆོག་གིས། སྔོན་མ་ཡིན་ན་ལྟ་གྲུབ་དགེ་རྒན་གྱི་གནས་བབ་ཐོག་དགེ་རྒན་རག་རྒྱུའང་ཁག་པོ་ཡོད་ཀྱང་། བར་ལམ་ནས་༧གོང་ས་མཆོག་ནས་བཀའ་སློབ་གནང་སྟེ་གདན་ས་ཁག་ནས་ཐུགས་འཁུར་བཞེས་པའི་ཉེར་ལེན་ལ་བརྟེན་ནས་ད་ལྟ་ཡོད་པའི་ལྟ་གྲུབ་དགེ་རྒན་རྣམས་ཡག་ཐག་ཆོད་ཡོད། གཡས་གཡོན་ནས་བསྒྲུགས་བཞག་པ་དེ་འདྲ་ཡོད་པ་མ་རེད། སྤྱིར་བཏང་བོད་སློབ་འཛིན་སྐྱོང་ཚོགས་པའི་ནང་འགྲོ་སྟངས་ཤིག་གི་ཆ་ནས་ལྟ་གྲུབ་དགེ་རྒན་གྱི་ས་མིག་གསལ་བསྒྲགས་གནང་སྟེ། ཆ་རྐྱེན་གྱི་ལམ་ནས་ངག་རྒྱུགས་བླངས་རྗེས་བོད་སློབ་འཛིན་སྐྱོང་ཚོགས་པར་བཏང་སྟེ་སློབ་གྲྭ་ཁག་ཏུ་བཀོད་སྒྲིག་གནང་གི་ཡོད་ལ། ད་ལྟའི་ལྟ་གྲུབ་དགེ་རྒན་རྣམས་ཆ་རྐྱེན་ལྡན་པ་ཤ་སྟག་ཆགས་བསྡད་ཡོད། ཅེས་དང་། སྔོན་མར་ལྟ་གྲུབ་དགེ་རྒན་རྣམས་ལ་ཁྱེད་རང་ཚོས་སྒྲིག་འཛུགས་གནོན་རྒྱུ་གཅིག་པུ་རེད་ཟེར་བའི་གནས་ཚུལ་དེ་འདྲ་ཏན་ཏན་ཏོག་ཙམ་ཆགས་ཡོད་པ་དང་། ལྷག་པར་དུ་བོད་སློབ་འཛིན་སྐྱོང་ཚོགས་པའི་སློབ་གྲྭ་ཁག་ནང་གནས་ཚུལ་དེ་འདྲ་ཆགས་བསྡད་ཡོད་པ་དེ་ངོས་ལེན་ཞུ་རྒྱུ་ཡིན། དེ་ཚོའི་གྲས་དེ་རྩ་བ་ནས་འགྲིག་གི་མེད་པས། བཀའ་བློན་དྲུང་ཆེ་ཚོ་དེར་ཕེབས་སྐབས་ལྟ་གྲུབ་དགེ་རྒན་རྣམས་ལ་དམིགས་བསལ་གྱིས་ཆེ་མཐོང་ཞུ་ཡི་ཡོད་ལ། ད་ལྟའི་ཆར་བོད་པ་རང་གི་འཛིན་སྐྱོང་འོག་ཡོད་པའི་བོད་ཁྱིམ་ཁག་གཉིས་དང་སཾ་བྷོཊའི་སློབ་གྲྭ་ཁག་ནང་དེ་རིགས་ཀྱི་དཀའ་ངལ་གང་ཡང་མེད་ལ། དེ་བཞིན་བོད་སློབ་འཛིན་སྐྱོང་ཚོགས་པའི་སློབ་གྲྭ་ཁག་ནང་གི་དཀའ་ངལ་དེ་རིགས་ཀྱང་ད་ལྟ་དཔེ་ཡག་ཏུ་ཕྱིན་ཡོད། ཅེས་གསུངས་སོང་། གསར་འགོད་པ། པདྨ་མཚོ།