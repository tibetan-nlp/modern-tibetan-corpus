
སྐུ་ལུས་མེར་སྲེག་གནང་མཁན་དོན་འགྲུབ་ལཊ་རེད།

ལྷ་རྒྱལ་རིར་སྐུ་ལུས་མེར་སྲེག་གནང་མཁན་དེ་བཞུགས་སྒར་དྷ་རམ་ས་ལའི་ཉེ་འཁྲིས་སུ་ཡོད་པའི་ནོར་གླིང་བོད་ཀྱི་རིག་གཞུང་གཅེས་སྐྱོང་ཁང་གི་ཤིང་ཚོན་སྡེ་ཚན་གྱི་ལས་བྱེད་དོན་འགྲུབ་ལགས་ཡིན་པ་ངོ་རྟགས་ཆོད་འདུག ནོར་གླིང་དུ་གནས་སྡོད་བྱས་ཡོད་པའི་བོད་མི་ཁག་ཅིག་གིས་འདི་གའི་གསར་ཁང་ལ། ཕྱི་ཚེས་ ༢༩་ཉིན་ལྷ་རྒྱལ་རིར་སྐུ་ལུས་མེར་སྲེག་གནང་མཁན་དེ། ནོར་གླིང་ཤིང་ཚོན་སྡེ་ཚན་གྱི་ཚོན་གཏོང་བ་དོན་འགྲུབ་ལགས་ཡིན་པ་དང་། ཁོང་གིས་ཤིང་ཚོན་སྡེ་ཚན་དུ་ཡུན་རིང་ཕྱག་ལས་གནང་ཡོད་ལ། རྒྱུན་དུ་ཁེར་རྐྱང་ངང་བསྡད་དེ་མི་གཞན་ལ་འབྲེལ་འདྲིས་བྱེད་པར་དེ་ཙམ་དགའ་བོ་མེད་ནའང་། སེམས་ཤུགས་ཆེན་པོ་ཡོད་པས་བོད་དོན་སྐོར་ལ་སྐད་ཆ་བྱུང་སྐབས་ཁོང་གིས་སྐད་ཆ་མང་པོ་བཤད་ཀྱི་ཡོད་སྐོར་བརྗོད་བྱུང་། ནོར་གླིང་བོད་ཀྱི་རིག་གཞུང་གཅེས་སྐྱོང་ཁང་གི་ལས་བྱེད་ཅིག་ལ་ཁོའི་སྐོར་སྐད་ཆ་དྲིས་པར། ཁོང་རེས་གཟའ་སྤེན་པ་ནས་ཟླ་བ་བར་དགོངས་པ་ཤོག་བཏང་ཡོད་པ་དང་། མི་ཚོས་ཁོང་ཕལ་ཆེར་ཡིན་ས་རེད་ཟེར་གྱི་འདུག་ཀྱང་ཏག་ཏག་ཤེས་མ་སོང་སྐོར་བརྗོད་བྱུང་། ཁོང་ནི་ད་ལྟ་དགུང་ལོ་ ༤༩ ཡིན་པ་དང་། ཕ་ཡུལ་རྒྱལ་རྩེ་ནས་ཡིན་འདུག གནས་ཚུལ་ཐོན་རིམ་གཉིས་པ། ད་ལྟ་རང་གནས་ཚུལ་མཁོ་སྤྲོད་གནང་བ་ལྟར་ན། སྐུ་ལུས་མེར་སྲེག་གནང་མཁན་དེ་དོན་འགྲུབ་ལགས་ཡིན་པ་ངོ་རྟགས་ཆོད་འདུག་པ་དང་། དེ་རིང་ཕྱི་དྲོའི་ཆུ་ཚོད་ ༤།༣༠ ནས་ནོར་གླིང་བོད་ཀྱི་རིག་གཞུང་གཅེས་སྐྱོང་ཁང་གི་ལས་ཁུངས་རྣམས་མཚམས་བཞག་སྟེ། སྐུ་ཕུང་རྩིས་ལེན་དང་མཆོད་འབུལ་སྨོན་ལམ་སོགས་གནང་རྒྱུ་ཡིན་འདུག གསར་འགོད་པ། པདྨ་མཚོ།