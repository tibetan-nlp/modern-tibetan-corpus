
བུད་མེད་སྒེར་ལངས་ཉིན་མོ་བུད་མེད་ཉིན་མོར་གཏན་འབེབས་གནང་བའི་གསལ་བཤད།

སྲིད་སྐྱོང་བློ་བཟང་སེང་གེ་མཆོག་གིས་བུད་མེད་སྒེར་ལངས་ཉིན་མོ་གཞུང་འབྲེལ་ཉིན་མོར་ངོས་ལེན་མི་བྱེད་དགོས་དོན་ནི་ཚོགས་པ་གཞན་དག་གིས་ཀྱང་རིམ་གྱིས་གཞུང་འབྲེལ་ཉིན་མོར་ངོས་ལེན་དགོས་པའི་རེ་བ་འདོན་ཡོང་གི་ཡོད་པར་བརྟེན་བཀའ་ཤག་རིམ་པ་ནས་ལངས་ཕྱོགས་གཅིག་རང་བཟུང་སྟེ་ངོས་ལེན་གནང་གི་མེད་སྐོར་གསུངས་སོང་། དེ་རིང་གྲོས་ཚོགས་ཀྱི་ལས་ཉིན་ལྔ་པའི་སྔ་དྲོར། སྤྱི་འཐུས་སྒྲོལ་མ་ཚེ་རིང་ལགས་ཀྱིས་བུད་མེད་སྒེར་ལངས་ཉིན་མོ་བོད་ཀྱི་བུད་མེད་ཉིན་མོར་བཞག་པའི་སྐོར་ལ་བུད་མེད་ཚོགས་པའི་དབུས་རྒྱུན་ལས་སྲིད་སྐྱོང་དང་ཐུག་འཕྲད་གནང་འདུག་ན་ཡང་། སྲིད་སྐྱོང་གིས་བཤད་པ་དང་བུད་མེད་དབུས་རྒྱུན་ནས་བཤད་པ་གཉིས་གཏན་ནས་འདྲ་ཡི་མི་འདུག་ཅེས་དང་། ཡང་ད་ལན་གྱི་ནོར་འཁྲུལ་ཚང་མ་སྒང་ནས་འོག་ལ་བཀའ་བཏང་བ་མ་གཏོགས་འོག་ལ་སྐད་ཆ་མ་དྲིས་པའི་རྐྱེན་གྱིས་ཡིན་སྐོར་སོགས་བརྗོད་སོང་བ་དང་། དེ་བཞིན་གྲོས་ཚོགས་ཀྱི་ལས་ཉིན་གཉིས་པ་གསུམ་པ་ལའང་སྤྱི་འཐུས་མང་པོས་བོད་ཀྱི་བུད་མེད་ཉིན་མོ་གཏན་འབེབས་སྐོར་ལ་དགོངས་ཚུལ་མང་པོ་བརྗོད་ཡོད་སྟབས། དེ་རིང་སྲིད་སྐྱོང་མཆོག་ནས་བོད་ཀྱི་བུད་མེད་ཉིན་མོ་གཏན་འབེབས་ཀྱི་དགོས་པ་རྒྱུ་མཚན་སོགས་ཀྱི་སྐོར་ལ་གསལ་བཤད་གནང་སོང་། ཐོག་མར་སྲིད་སྐྱོང་མཆོག་ནས་དབུས་བུད་མེད་ལྷན་ཚོགས་ཀྱི་རྒྱུས་ལས་དང་ཐུག་འཕྲད་བྱུང་བའི་བརྒྱུད་རིམ་ངོ་སྤྲོད་དང་འབྲེལ་ཁོང་གིས། བུད་མེད་སྒེར་ལངས་ཉིན་མོ་དགོས་ཟེར་བའི་རྒྱུ་མཚན་གཅིག་ག་རེ་བགྲེང་ཡོང་གི་འདུག་ཅེས་ན། ཕྱི་ལོ་ ༡༩༥༩ ཟླ་༣ ཚེས་ ༡༢ ཉིན་བོད་ཀྱི་བུད་མེད་ཚོས་བོད་རྩ་དོན་གྱི་ཆེད་དུ་ཆབ་སྲིད་ཀྱི་ལས་འགུལ་ཤུགས་ཆེན་པོ་སྤེལ་བ་རེད་ལབ་ཀྱི་འདུག རྒྱུ་མཚན་དེ་གཅིག་པུ་ཡིན་ན། ཚོགས་པ་གཞན་ཞིག་གིས་ཀྱང་བོད་ཀྱི་རྩ་དོན་ཆེད་དུ་རང་སྲོག་བློས་གཏོང་མཁན་བརྒྱ་ཕྲག་མང་པོ་བྱུང་ཡོད་པ་རེད། ཚོགས་པ་དེའི་ཉིན་མོ་དེ་གཞུང་འབྲེལ་ཉིན་མོ་གནང་རོགས་གནང་ཞེས། ཕྱི་ལོ་ ༡༩༨༠ནས་སྙན་ཞུ་རིམ་པར་འབྱོར་ཡོད་པ་རེད། བཀའ་ཤག་ངོས་ནས་ཚོགས་པ་དེ་ལ་བུད་མེད་སྒེར་ལངས་ཉིན་མོར་བུད་མེད་བརྒྱ་ཕྲག་མང་པོས་སྲོག་བློས་བཏང་ཡོད་པ་རེད། ཡིན་ན་ཡང་། གཞུང་འབྲེལ་ངོས་ལེན་ཞུ་ཡི་མེད་ཅེས་ཞུས་པ་ཡིན། གལ་སྲིད་བུད་མེད་སྒེར་ལངས་ཉིན་མོ་གཞུང་འབྲེལ་ངོས་ལེན་ཞུ་དགོས་ན། ཚོགས་པ་གཞན་བུད་མེད་ཚོགས་པ་ལས་ཆེ་བ་དང་འཐུས་མི་མང་པོ་ཡོད་པ། དེ་དག་གིས་ཀྱང་རིམ་པས་དེ་ལྟར་ཞུས་ནས་སླེབས་ཡོང་གི་ཡོད་དུས་གཞུང་འབྲེལ་ཉིན་མོ་མང་པོ་ཞིག་ཆགས་འགྲོ་ཡི་ཡོད་པ་རེད། དེ་སྔོན་བུད་མེད་ལྷན་ཚོགས་ལ་ཐུག་འཕྲད་སྐབས་ཁོ་རང་ཚོར་དེ་ལྟར་རང་ཞུས་པ་ཡིན། ཁོ་རང་ཚོའི་ངོས་ནས་ཐུགས་རྗེ་ཆེ་གསལ་བོ་ཆགས་སོང་ལབ་བྱུང་། ཞེས་གསུངས་སོང་། བུད་མེད་ཉིན་མོ་ཟླ་༣ པའི་ཚེས་༡༢་ལ་འཇོག་དགོས་དོན་སྐོར་ལ་ཁོང་གིས། བུད་མེད་ཚོགས་པ་ཡོང་ནས་བུད་མེད་སྒེར་ལངས་ཉིན་མོ་དེ་གཞུང་འབྲེལ་ངོས་ལེན་གནང་ཐུབ་པ་ཡིན་ན་ཧ་ཅང་ཕན་ཐོགས་ཡོང་ས་རེད། ད་ལྟའི་ཆར་བུད་མེད་སྒེར་ལངས་ཉིན་མོར་མི་མང་གིས་ཆ་ཤས་ལེན་གྱི་མི་འདུག་ཅེས་མིག་ཆུ་དང་མཉམ་དུ་ཞུས་སོང་སྟབས། བཀའ་ཤག་ངོས་ནས་བསམ་བློ་བཏང་སྟེ་བུད་མེད་སྒེར་ལངས་ཉིན་མོ་གཞུང་འབྲེལ་ངོས་ལེན་ཞུ་ཐབས་མེད་དུས། བུད་མེད་སྒེར་ལངས་ཉིན་མོ་དེར་བོད་ཀྱི་རྩ་དོན་ཆེད་རང་སྲོག་བློས་གཏོང་མཁན་གྱི་བུད་མེད་ཚོ་གླེང་ཐུབ་པ་དང་མཉམ་དུ་བུད་མེད་ནུས་སྟོབས་གོང་སྤེལ་གཏོང་ཐུབ་པ་སོགས་ཐབས་ལམ་ཞིག་ཡོང་ན་སྙམ་སྟེ། ཕྱི་ཟླ་ ༣ པའི་ཚེས་༡༢ དེ་བོད་ཀྱི་བུད་མེད་ཉིན་མོར་བཞག་པ་ཡིན་ན་ཡག་པོ་འདུག་ཅེས་ཐབས་ལམ་བཙལ་བ་རེད། སྐབས་དེར་ང་ཚོས་ཐད་ཀར་ཞུས་པ་ཡིན། ཉིན་མོ་དེ་གཞུང་འབྲེལ་མཛད་སྒོ་ཡིན་དུས། མི་མང་མང་པོ་འཛོམས་ཡོང་གི་ཡོད་པ་རེད་ལ་གཞུང་འབྲེལ་ངོས་ནས་བཀོད་ཁྱབ་གཏོང་གནང་གི་རེད། སྡིངས་ཆ་དེའི་སྒང་ནས་ཉིན་མོ་དེར་བོད་ཀྱི་ལོ་རྒྱུས་ནང་དུ་མཛད་ཅན་གྱི་དཔའ་མོ་མང་པོའི་སྐོར་ནས་ག་རེ་གསུང་རྒྱུ་ཡོད་ན་གསུངས་རོགས་གནང་ཞེས་བཤད་པ་ཡིན། བཀའ་ཤག་ཡིན་ན་དེ་ག་རང་བཤད་ཀྱི་ཡོད་པ་རེད། མཛད་སྒོའི་སྐབས་ཡིན་ནའང་བཀའ་ཤག་ངོས་ནས་དེ་རིང་བུད་མེད་སྒེར་ལངས་ཉིན་མོ་རེད། བོད་ཀྱི་བུད་མེད་མང་པོ་ཞིག་གིས་རང་སྲོག་བློས་བཏང་གནང་ཡོད་པ་རེད་ཅེས་བརྗོད་ཡོད། ཉིན་མོ་དེར་ཁྲོམ་སྐོེར་སོགས་བྱས་ན་འགྲིག་གི་ཡོད་པ་རེད་ལ། ཕལ་ཆེར་ན་ནིང་ལོ་དེར་ལོ་རྒྱུས་ནང་དུ་བུད་མེད་སྒེར་ལངས་ཉིན་མོར་ཆ་ཤས་ལེན་མཁན་མི་འབོར་མང་ཤོས་ཆགས་ཡོད་པ་རེད། ཅེས་གསུངས་སོང་། མཇུག་ཏུ་སྲིད་སྐྱོང་མཆོག་གིས་བཀའ་ཤག་ལ་བློ་ཕམ་གནས་ཚུལ་ག་རེ་ཡོད་ཞུས་ན། དབུས་རྒྱུན་ལས་སྲིད་སྐྱོང་ལ་ཐུག་འཕྲད་དུ་ཡོང་བ་རེད། དེ་ནས་ཁོ་རང་ཚོ་ཡར་སོང་ནས་ཚོགས་འདུ་ཚོགས་པ་ཡིན་ན་འགྲིག་གི་ཡོད་པ་རེད་ལ། ཚོགས་འདུ་ཚོགས་ནས་བཀའ་མོལ་འདི་འདྲ་བྱུང་སོང་ཞེས་ཞུས་པ་ཡིན་ན་འགྲིག་གི་ཡོད་པ་་རེད་དེ། དེ་འདྲ་རྩ་ནས་མི་འདུག ས་གནས་ཁག་ལ་བཀོད་ཁྱབ་བཏང་གནང་ནས་ས་གནས་ཁག་ལ་བཀའ་བློན་ཚོ་ཕེབས་དུས། དྷ་རམ་ས་ལ་ནས་ཁ་པར་སླེབས་ནས་བཀའ་བློན་ས་གནས་ལ་ཕེབས་ཀྱི་ཡོད་པ་རེད། ངེས་པར་དུ་ལངས་ནས་ཡི་གེ་དེ་ཀློག་དགོས་རེད་ཅེས་བཀའ་བཏང་འདུག དེ་འདྲ་གནང་དགོས་པ་མི་འདུག་བསམ་ཀྱི་འདུག བཀའ་ཤག་ལ་ཕེབས་པ་ཡིན་ན་ག་དུས་ཡིན་ནའང་སྒོ་ཕྱེ་ནས་ཡོད་པ་རེད། གྲོས་མོལ་བྱས་སྐད་ཆ་བཤད་ན་འགྲིག་གི་ཡོད་པ་རེད་དེ་ཡོང་གི་མི་འདུག ཅེས་གསུངས་སོང་། གསར་འགོད་པ། སངས་རྒྱས་དཀོན་མཆོག