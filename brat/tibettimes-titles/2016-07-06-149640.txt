
བལ་ཡུལ་དུ་འཁྲུངས་སྐར་སྲུང་གཙི་བཀག་སྡོམ།

གནས་ཚུལ་འབྱོར་གསལ་ལྟར་ན། དེ་རིང་སྔ་དྲོར་བལ་ཡུལ་གྱི་བོད་མི་ཚོས་༧གོང་ས་མཆོག་དགུང་ ༨༡ བཞེས་པའི་སྐུའི་འཁྲུངས་སྐར་སྲུང་གཙི་ཞུ་བར་སྐྱོད་སྐབས། བལ་ཡུལ་གཞུང་གིས་ཉེན་རྟོག་པ་དང་དམག་མི་མང་པོས་བཀག་འགོག་བྱས་ཡོད་པ་མ་ཟད། ས་གནས་མགོ་འཛིན་གཙོས་པའི་བོད་མི་བཅུ་གྲངས་ཤིག་འཛིན་བཟུང་ཡང་བྱས་ཡོད་འདུག འདས་པའི་ལོ་ཤས་ནང་བལ་ཡུལ་གཞུང་གིས་ཅུང་ལྷོད་ཡངས་ཀྱི་རྣམ་པའི་འོག་ཕྱི་ལོ་ ༢༠༡༣ དང་། ༢༠༡༤ ། ༢༠༡༥ ལོ་བཅས་སུ་སྐུའི་འཁྲུངས་སྐར་སྲུང་གཙི་ཞུ་ཐུབ་ཡོད་ཀྱང་། ད་ལོ་སླར་ཡང་རྒྱ་ནག་གི་གནོན་ཤུགས་འོག་བོད་མི་ཚོར་འཁྲུངས་སྐར་སྲུང་གཙི་ཞུ་བཅུག་མེད།   ཕྱི་ལོ་ ༢༠༡༣ དང་། ༢༠༡༤ ། ༢༠༡༥ བཅས་སུ་བལ་ཡུལ་འཕགས་པ་ཤིང་ཀུན་དུ་བོད་མི་ཚོས་སྐུའི་འཁྲུངས་ལྷ་ཡར་གསོ་གནང་ཐུབ་ཡོད། ༢༠༡༣ ལོའི་འཁྲུངས་སྐར་མཛད་སྒོའི་སྐུ་མགྲོན་གཙོ་བོ་ས་སྐྱའི་ཆོས་བརྒྱུད་བྱམས་ཆེན་ཡིད་དགའ་ཆོས་གླིང་དགོན་གྱི་བླ་ཆེན་ཞབས་དྲུང་རིན་པོ་ཆེ་མཆོག་དང་། བལ་ཡུལ་རྒྱལ་ཡོངས་འགྲོ་བ་མིའི་ཐོབ་ཐང་ལྷན་ཚོགས་ཀྱི་ཚོགས་མི་ཟུར་པ་སྐུ་ཞབས་ཀ་པིལ་ཤེས་རེས་ཐ། དེ་བཞིན། ཧི་མཱ་ལ་ཡའི་རི་རྒྱུད་དང་བལ་ཡུལ་ནང་པའི་མཐུན་ཚོགས་ཀྱི་ཚོགས་མི་སོགས་ཕེབས་ཡོད། ༢༠༡༤ ལོའི་འཁྲུངས་སྐར་ཉིན། སྐུ་མགྲོན་དུ་བལ་ཡུལ་རྒྱལ་ཡོངས་ནང་པའི་ཚོགས་ཆེན་གྱི་ཚོགས་གཙོ་འཇིགས་གྲོལ་ཤར་པ་ལགས་དང་རིས་མེད་དགོན་སྡེ་ཁག་གི་མཁན་བླ་སྤྲུལ། དེ་བཞིན། བལ་ཡུལ་རྒྱལ་སའི་གཞུང་ཚབ་ཁག་གི་སྐུ་ཚབ། བལ་ཡུལ་གཞུང་སྐུ་མགྲོན། ཧི་མཱ་ལ་ཡའི་མི་མང་གི་སྐུ་ཚབ་སོགས་ཕེབས་ཏེ་སྐུའི་འཁྲུངས་སྐར་སྲུང་གཙི་ཞུ་ཐུབ་ཡོད། ༢༠༡༥ ལོར་བལ་ཡུལ་གཞུང་གིས་སྔར་ལྷག་ལྷོད་ཡངས་གི་རྣམ་པའི་ཐོག འཕགས་ཤིང་དང་ཀ་ཐ་མན་ཊུ་མཉམ་འབྲེལ་ཐོག་སྲུང་གཙི་ཞུས་ཏེ། སྐུ་མགྲོན་གཙོ་བོ་རྟ་མང་སྤྲུལ་སྐུ་བློ་བཟང་རྣམ་རྒྱལ་རིན་པོ་ཆེ་མཆོག་དང༌རིས་མེད་དགོན་སྡེ་ཁག་གི་བླ་སྤྲུལ་དང་མཁན་པོ། དམིགས་བསལ་སྐུ་མགྲོན་རྒྱ་གར་གཞུང་ཚབ་ལས་བྱེད་ First Secretary Mr. Abhay Kumar མཆོག་དང༌། བལ་ཡུལ་ནང་པའི་ཚོགས་ཆེན་གྱི་ཚོགས་གཙོ་མཁན་པོ་འཇིགས་གྲོལ་མཆོག བལ་ཡུལ་དུས་བབ་གསར་ཤོག Nepal Times གི་རྩོམ་སྒྲིག་འགན་འཛིན་ Mr Kunda Dixit མཆོག FNCCI ཚོགས་གཙོ་ཟུར་པ་ Mr Suraj Vaidya སོགས་གཙོས་པའི་མི་མང་ ༢༠༠༠ མ་ཟིན་ཙམ་འདུ་འཛོམས་གནང་ཡོད་པ་རེད།