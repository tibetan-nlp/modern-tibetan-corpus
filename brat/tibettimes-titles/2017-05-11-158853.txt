
ཨ་རིའི་སྲིད་འཛིན་ཊི་རུམ་ཕི་དང་ཨུ་རུ་སུའི་ཕྱི་སྲིད་བློན་ཆེན་ལཱ་ཝ་རའོ་གཉིས་ཐུག་འཕྲད་བྱས།

ཨ་རིའི་སྲིད་འཛིན་ཊི་རུམ་ཕིས་ཨ་རིའི་རྒྱལ་ནང་གསང་བའི་ལས་ཁུངས་ (FBI) ཀྱི་འགན་འཛིན་གནས་དབྱུང་བཏང་བའི་ཕྱི་ཉིན། ཁ་སང་ཚེས་ ༡༠ ཉིན་རྒྱལ་ས་ཝ་ཤིན་ཊོན་དུ་སྲིད་འཛིན་ཊི་རུམ་ཕི་དང་ཕྱི་སྲིད་དྲུང་ཆེ་ཊེ་ལིར་སོན་གཉིས་ཨུ་རུ་སུའི་ཕྱི་སྲིད་བློན་ཆེན་ལ་ཐུག་འཕྲད་བྱས་ཡོད། དེ་རིང་རྒྱ་ནག་ལྷོ་རྒྱུད་ཞོགས་པའི་ཚགས་པར་གྱིས་གནས་ཚུལ་སྤེལ་བ་ལྟར་ན། ཨ་རིའི་ཕོ་བྲང་དཀར་པོས་གསལ་བསྒྲགས་སྤེལ་ཏེ་ཨ་རིའི་སྤྱི་ཁྱབ་ཁྲིམས་དཔོན་ཆེན་མོ་སེ་ཞོན་ (Jeff Session) ལགས་དང་ཁྲིམས་དཔོན་གཞོན་པ་རའོ་སིན་སི་ཊེན་ (Rod Rosenstein)ལགས་གཉིས་ཀྱིས་སྙན་གསེང་ཞུས་དོན་ལྟར། རྒྱལ་ནང་གསང་བའི་ལས་ཁུངས་ཀྱི་འགན་འཛིན་ཇེམ་སི་ཁོ་མཱེ་(James Comey) ལགས་ལས་གནས་ནས་ཕྱིར་འཕུད་བཏང་བ་བསྒྲགས་ཡོད། ཁྲིམས་དཔོན་གཞོན་པ་སྐུ་ཞབས་རའོ་སིན་སི་ཊེན་གྱིས། སྐུ་ཞབས་ཁོ་མཱེ་ལས་གནས་ནས་ཕྱིར་འཕུད་གཏོང་དོན་ཨ་རིའི་རྒྱལ་ནང་གསང་བའི་ལས་ཁུངས་ཀྱིས་འདི་ལོའི་ཕྱི་ཟླ་ ༡ ནང་གསང་བའི་ལས་ཁུངས་ཀྱིས་བཏོན་པའི་རྟོག་ཞིབ་སྙན་ཐོ་དེས་ཆེས་མཐོའི་ཁྲིམས་ཞིབ་ཁང་གི་ཁྲིམས་བཤེར་དབང་ཚད་ལ་དོ་ཕོག་བཏང་བ་དང་། ད་ལོའི་སྲིད་འཛིན་འོས་བསྡུའི་ལས་རིམ་སྐབས་ལྕམ་ཧེ་ལ་རེ་ཁི་ལེན་ཊོན་གྱི་གློག་འཕྲིན་ནང་ལྐོག་འཛུལ་བྱས་པའི་གནད་དོན་ལ་ཞིབ་འཇུག་རྒྱུན་འཁྱོངས་མ་བྱས་པ་སོགས་ཡིན་སྐོར་བཀོད་ཡོད། ཐེངས་འདིར་ཨ་རིའི་དཔོན་རིགས་ཚོས་ཨུ་རུ་སུའི་ཕྱི་སྲིད་བློན་ཆེན་ལཱ་ཝ་རའོ་ (Sergei Lavrov) ལགས་དང་ལྷན་དུ་གྲོས་མོལ་བྱས་པ་དེ་ནི། འདི་ལོའི་ཕྱི་ཟླ་ ༡ ནང་ཊི་རུམ་ཕིས་ཨ་རིའི་སྲིད་དབང་བཟུང་བའི་རྗེས་ཀྱི་ཊི་རུམ་ཕི་གཞུང་དང་ཨུ་རུ་སུའི་སྲིད་འཛིན་ཕུ་ཊེན་གཞུང་གཉིས་ཀྱི་ཆེས་མཐོའི་དཔོན་རིགས་ཀྱི་ཐུག་འཕྲད་དང་པོ་ཆགས་ཡོད་ཡོད། ཊི་རུམ་ཕིས་ཁོ་རང་སྐུ་ཞབས་ལཱ་ཝ་རའོ་ལ་ཐུག་འཕྲད་ཀྱིས་གྲོས་མོལ་ཡག་པོ་བྱུང་ཡོད་སྐོར་དང་། གསང་བའི་ལས་ཁུངས་ཀྱི་འགན་འཛིན་ཁོ་མཱེ་ཕྱིར་འཕུད་བཏང་བ་དེས་ཐེངས་འདིའི་ཐུག་འཕྲད་ལ་ཤུགས་རྐྱེན་ཐེབས་མེད་སྐོར། དེ་བཞིན། སྐུ་ཞབས་ལཱ་ཝ་རའོ་དང་ཁོང་གཉིས་ཀྱིས་སི་རི་ཡའི་ནང་གི་ཟིང་འཁྲུག་ཞི་འཇགས་གཏོང་ཐབས་ཐོག་གྲོས་མོལ་བྱས་ཡོད་སྐོར་སོགས་བརྗོད་འདུག ཊི་རུམ་ཕིས་གསར་འགོད་པར་ “ང་ཚོས་དམར་གསོད་དེ་མཐོང་འདོད་མི་འདུག མི་འགྱང་བར་སི་རི་ཡའི་ནང་གི་ཡ་ང་བའི་དམར་གསོད་དེ་ཞི་འཇགས་གཏོང་རྒྱུ་ཡིན། རྒྱལ་སྤྱིའི་གཞུང་དམངས་ཚང་མས་ཟིང་འཁྲུག་དེ་ཞི་འཇགས་ཡོང་ཐབས་སུ་འབད་བརྩོན་བྱེད་བཞིན་ཡོད་པ་རེད།” ཅེས་བརྗོད། ཨ་རིའི་དམངས་གཙོ་ཚོགས་པའི་འཐུས་མི་ཚོས་ཊི་རུམ་ཕིས་གསང་བའི་ལས་ཁུངས་གྱི་འགན་འཛིན་གནས་དབྱུང་གཏོང་དོན་ནི། གསང་བའི་ལས་ཁུངས་ཀྱི་རྟོག་ཞིབ་ལས་དོན་ནར་འགྱངས་གཏོང་རྒྱུའི་ཆེད་དུ་ཡིན་སྐོར་བརྗོད་ཡོད་ཀྱང་། ཁྲིམས་དཔོན་གཞོན་པ་རའོ་སིན་སི་ཊེན་ལགས་ཀྱིས་སྐུ་ཞབས་ཁོ་མཱེ་ལགས་ཀྱི་རྟོག་ཞིབ་སྙན་ཐོ་དེས་ཆེས་མཐོའི་ཁྲིམས་ཞིབ་ཁང་གི་ཞིབ་བཤེར་དབང་ཚད་ལ་འགོག་རྐྱེན་བཟོས་ཡོད་སྐོར་བཤད་ཡོད། ཨ་རིའི་ཕྱི་སྲིད་ལྷན་ཁང་གི་མགྲིན་ཚབ་པས་གསལ་བསྒྲགས་སྤེལ་བའི་ནང་། ཐེངས་འདིར་ཨ་རིའི་ཕྱི་སྲིད་དྲུང་ཆེ་ཊེ་ལིར་སོན་དང་ཨུ་རུ་སུའི་ཕྱི་སྲིད་བློན་ཆེན་ལཱ་ཝ་རའོ་རྣམ་གཉིས་ཀྱིས་སི་རི་ཡའི་ནང་གི་ཟིང་འཁྲུག་ཞི་འཇགས་བཟོས་ཏེ་སྐྱབས་བཅོལ་བ་སྟོང་ཕྲག་མང་པོའི་དཀའ་སྡུག་སེལ་ཐབས་བྱ་རྒྱུ་དང་། ཁ་ཆེ་འཇིགས་སྐུལ་དྲག་སྤྱོད་པར་གཏོང་ལེན་བྱེད་ཕྱོགས་སོགས་ལ་གྲོས་མོལ་བྱས་ཡོད་སྐོར་འཁོད་ཡོད། འོན་ཀྱང་། གསལ་བསྒྲགས་དེའི་ནང་ཊི་རུམ་ཕི་དང་ལཱ་ཝ་རའོ་གཉིས་ཀྱིས་ཨ་རིའི་གསང་བའི་ལས་ཁུངས་ཀྱི་ཞིབ་འཇུག་རྩོད་རྙོག་དེའི་སྐོར་གླེང་སློང་བྱས་ཡོད་མེད་གསལ་བཤད་བྱས་མེད། ཨ་རིའི་ནང་གི་ཨུ་རུ་སུའི་གཞུང་ཚབ་ཁཱེ་སལ་ཡ་ཁི་ (Sergey Kislyak) ལགས་ནི་ཨ་རིའི་རྒྱལ་ནང་གསང་བའི་ལས་ཁུངས་ཀྱི་རྟོག་ཞིབ་མི་སྣའི་ཁྲོད་ཀྱི་དོགས་ཡོད་གཅིག་ཡིན་ཡང་། ཁོ་ཐེངས་འདིའི་ཕྱོགས་གཉིས་ཀྱི་དཔོན་རིགས་ཐུག་འཕྲད་ཐོག་མཉམ་ཞུགས་བྱས་ཡོད། ༢༠༡༦ ལོར་ཊི་རུམ་ཕི་ལ་སྲིད་འཛིན་རྒྱལ་ཁ་ཐོབ་རྗེས། རྒྱལ་སྲུང་ལས་ཁུངས་ཀྱི་བློ་འདོན་པ་ཧྥི་ལེན་ (Flynn) གྱིས་ཨུ་རུ་སུའི་གཞུང་ཚབ་ཁཱེ་སལ་ཡ་ཁི་ལ་གནས་ཚུལ་ལོག་འགྲེལ་བྱས་པའི་ཉེས་འཛུགས་འོག་ཧྥི་ལིན་གནས་དབྱུང་བཏང་ཡོད། ཝ་ཤིན་ཊོན་ཆ་འཕྲིན་གྱིས་གནས་ཚུལ་སྤེལ་བའི་ནང་སྤྱི་ཁྱབ་ཁྲིམས་དཔོན་ལས་ཚབ་ཡ་ཊི་ (Sally Yates) ལགས་ཀྱིས་སྐུ་ཞབས་ཧྥི་ལེན་ལ་ཉེས་འཛུགས་བྱས་ཕྱིར་འཕུད་བཏང་བ་དེ་ཨུ་རུ་སུའི་གཡོ་ཇུས་ཤིག་ཡིན་སྐོར་འཁོད་ཡོད། སྐུ་ཞབས་ཡ་ཊི་ལགས་ཀྱིས་ཊི་རུམ་ཕིའི་སྐྱབས་བཅོལ་དང་གནས་སྤོའི་སྲིད་ཇུས་ངོས་ལེན་མ་བྱས་སྟབས། ཁོ་རང་ཕྱི་ཟླ་ ༡ ནང་གནས་དབྱུང་བཏང་ཡོད་ཀྱང་། ཕྱིས་སུ་ཨ་རིའི་ཁྲིམས་ཁང་གིས་ཀྱང་ཊི་རུམ་ཕིའི་སྐྱབས་བཅོལ་དང་གནས་སྤོའི་སྲིད་ཇུས་བཀག་སྡོམ་བྱས་ཡོད། སྐུ་ཞབས་ཁོ་མཱེ་ལགས་གནས་དབྱུང་བཏང་བའི་གནད་དོན་གླེང་སློང་བྱེད་མཁན་གྲོས་ཚོགས་འཐུས་མི་ཁག་ཅིག་གིས་དམིགས་བསལ་ཁྲིམས་ཞིབ་པ་གསར་བ་བསྐོས་ཏེ། ༢༠༡༦ ལོའི་ཨ་རིའི་སྲིད་འཛིན་འོས་བསྡུའི་ནང་ཨུ་རུ་སུས་ཐེ་གཏོགས་བྱས་ཡོད་མེད་དང་། ཊི་རུམ་ཕིའི་འོས་བསྡུའི་ལས་འགུལ་སོགས་ལ་གང་མགྱོགས་རྟོག་ཞིབ་བྱེད་དགོས་སྐོར་བརྗོད་ཡོད། དམིགས་བསལ་ཁྲིམས་ཞིབ་པ་བསྐོ་བཞག་བྱེད་པར་ཊི་རུམ་ཕིས་རྒྱབ་སྐྱོར་ཡོད་མེད་སྐོར་ལ་ཕོ་བྲང་དཀར་པོའི་གསར་འགོད་དྲུང་གཞོན་ལྕམ་སན་ཌིར་སི་ (Huckabee Sanders) ལགས་ཀྱིས་ “ཨུ་རུ་སུར་རྟོག་ཞིབ་བྱེད་རྒྱུ་དེ་རྒྱལ་ནང་གསང་བའི་ལས་ཁུངས་ལས་དོན་གཞན་དག་དང་བསྡུར་ན་ལས་དོན་ཆུང་ཆུང་ཞིག་ཡིན་སྟབས། ཁྲིམས་ཞིབ་པ་འཕྲལ་དུ་བསྐོ་དགོས་པར་མཐོང་མ་སོང་” ཞེས་བརྗོད་ཡོད། ལཱ་ཝ་རའོ་ཡིས་བཤད་རྒྱུར། “ཨོ་བྷ་མའི་གཞུང་དང་མི་འདྲ་བར་ད་ལྟ་ང་ཚོའི་བར་གྱི་འབྲེལ་མོལ་ལོག་འགྲེལ་བྱེད་མཁན་མེད”ཅེས་དང་། “སྲིད་འཛིན་ཊི་རུམ་ཕི་དང་ཁོའི་གཞུང་། དེ་བཞིན། ཕྱི་སྲིད་དྲུང་ཆེ་བཅས་ཀྱིས་དཔོན་རིགས་ཁ་ཅིག་གིས་ཕྱོགས་གཉིས་བར་གྱི་འབྲེལ་ལམ་ལ་འགལ་རྐྱེན་བཟོ་ཡི་ཡོད་སྐོར་བཤད་པ་དེར་ཡིད་ཆེས་ཡོད”ཅེས་ཟེར། ཨ་རིའི་གསང་བའི་ལས་ཁུངས་ཀྱི་ཕྱི་ཟླ་དང་པོའི་ཞིབ་འཇུག་སྙན་ཐོའི་ནང་། ༢༠༡༦ ལོའི་ཨ་རིའི་སྲིད་འཛིན་འོས་བསྡུའི་སྐབས། ཨུ་རུ་སུའི་སྲིད་འཛིན་པུ་ཊིན་གྱིས་ཨ་རིའི་སྲིད་འཛིན་འོས་མི་སྐུ་ཞབས་ཊི་རུམ་ཕི་ལ་རྒྱབ་སྐྱོར་ཆེད་གཏོར་བརླག་དང་། དམངས་གཙོ་ཚོགས་པའི་གློག་འཕྲིན་ལ་ལྐོག་ལྟ་དང་ནག་གསུབ་གཏོང་ཐུབ་སོགས་བྱས་ཡོད་སྐོར་བརྗོད་ཡོད། འོན་ཀྱང་། ཨུ་རུ་སུས་ཨ་རིའི་གསང་བའི་ལས་ཁུངས་ཀྱི་ཉེས་འཛུགས་དེར་ངོས་ལེན་བྱས་མེད། དེའི་སྐོར་ལ་སྐུ་ཞབས་ལཱ་ཝ་རའོ་ལགས་ཀྱིས་ “ཨ་རིའི་གསང་བའི་ལས་ཁུངས་ཀྱིས་གནས་ཚུལ་རྫུན་མ་ཞིག་ལ་སྐྱོན་བརྗོད་བྱས་པ་རེད། ངས་ཕྱིའི་རྒྱལ་ཁབ་ཅིག་གི་རྣམ་པའི་ཐོག་ནས་ནང་ཁུལ་གྱི་ཆབ་སྲིད་པ་ཚོས་ཕན་ཚུན་གྱི་སྒྲིག་འཛུགས་ལ་གཏོར་བརླག་གཏོང་གི་ཡོད་པར་ངོས་འཛིན་བྱེད་ཀྱི་ཡོད” ཅེས་བརྗོད་ཡོད། འོན་ཀྱང་། ཊི་རུམ་ཕིའི་གཞུང་གིས་ཨུ་རུ་སུར་ངན་འབྲེལ་བྱས་པའི་གླེང་ཕྱོགས་དེར་ངོས་ལེན་བྱེད་ཀྱི་མེད་ལ། ཟླ་སྔོན་མར་ཨ་རིའི་ཕྱི་སྲིད་དྲུང་ཆེ་ཊེ་ལིར་སོན་ཨུ་རུ་སུའི་རྒྱལ་ས་མོ་སི་ཁོ་རུ་སྲིད་འཛིན་པུ་ཊིན་ལ་ཐུག་འཕྲད་བྱས་པ་བརྒྱུད་དེ། ཁ་སང་གཟའ་ལྷག་པའི་ཉིན་ཕྱོགས་གཉིས་ཀྱི་གནད་ཡོད་དཔོན་རིགས་ཕོ་བྲང་དཀར་པོའི་ནང་ཐུག་ཕྲད་བྱུང་ཡོད་པ་རེད། གསར་འགོད་པ། པདྨ་རྒྱལ།