
རང་ལུས་ལ་གྲིས་བརྒྱབ་སྟེ་རྒྱ་ནག་གཞུང་ཚབ་མདུན་དུ་ངོ་རྒོལ་བྱས།

གསུམ་བཅུའི་དུས་དྲན་ཉིན་ནེའུ་ཌར་ལན་ཌའི་ནང་ཡོད་པའི་རྒྱ་ནག་གཞུང་ཚབ་ཁང་གི་མདུན་དུ་བོད་རིགས་ན་གཞོན་ཞིག་གིས་རང་ཉིད་ཀྱི་ལུས་ལ་གྲིས་བརྒྱབ་སྟེ་རང་སྲོག་གཅོད་རྩིས་བྱས་ཡོད་འདུག ཁ་སང་གསུམ་བཅུའི་དུས་དྲན་གྱི་ཉིན་མོར། ནེའུ་ཌར་ལན་ཌིའི་(Netherlands)ནང་ཡོད་པའི་རྒྱ་ནག་གཞུང་ཚབ་ཁང་གི་མདུན་དུ། ས་གནས་བོད་མི་མང་པོས་ལག་ཏུ་བོད་ཀྱི་རྒྱལ་དར་འཕྱར་ནས་བོད་ལ་རང་དབང་དགོས། བོད་རང་བཙན་གཙང་མ་ཡིན། རྒྱ་དམར་བོད་ནས་མཐའ་སྐྲོད་བྱོས་ཟེར་བ་སོགས་ཀྱི་འབོད་ཚིག་བསྒྲགས་ཏེ་ཉེན་སྲུང་ལྕགས་རའི་ཕྱི་རོལ་དུ་ཞི་རྒོལ་སྐད་འབོད་བྱས་ཡོད་པ་དང་། ཞི་རྒོལ་བ་ཕོ་གསར་གཉིས་ཉེན་སྲུང་ལྕགས་རའི་ནང་དུ་ཡོང་བཅུག་སྟེ་ལག་ཏུ་སྒྲ་དུང་(Speaker Icon)བཟུང་ནས་སྐད་འབོད་སྣེ་ཁྲིད་གནང་སྐབས། ཕོ་གསར་གཉིས་ཀྱི་ནང་ནས་གཅིག་གིས་རང་ཉིད་ཀྱི་ལུས་ལ་གྲིས་བརྒྱབ་སྟེ་རང་སྲོག་གཅོད་རྩིས་བྱས་ཡོད་པ་དང་།  དེ་མ་ཐག་འགྲམ་དུ་ཡོད་པའི་ཉེན་རྟོག་པ་མང་པོས་ཁོང་ས་ལ་མནན་ཏེ་གྲི་འཕྲོག་ནས་སྨན་ཁང་ཞིག་ཏུ་བསྐྱལ་ཡོད་འདུག སྤེལ་ཇམ་ས་གནས་གཞོན་ནུས་ངོ་དེབ་ཏུ་བརྙན་ཐུང་ཞིག་སྤེལ་བའི་ནང་། ན་གཞོན་དེས་ཉེ་སྔོན་བོད་པའི་གཞོན་ནུ་ལོ་ ༡༦ ཡིན་པ་ཞིག་གིས་བོད་དོན་ཆེད་རང་ལུས་མེར་བསྲེགས་གནང་ཡོད་པ་དང་། བོད་ལ་དངོས་གནས་མི་ཉུང་དྲགས་ཡོད་ཀྱང་།  ང་རང་གིས་བོད་དོན་ཆེད་ཅིག་བྱེད་དགོས་བསམ་བསྡད་ཡོད་ལ། ཚང་མས་དགོངས་པ་གནང་རོགས། ཞེས་བརྗོད་ཚར་མ་ཐག་རང་ཉིད་ཀྱི་ལུས་ལ་གྲིས་བརྒྱབ་ཡོད་འདུག འདི་གའི་གསར་འགོད་པས་ས་གནས་སུ་འབྲེལ་བ་ཞུ་ཐབས་བྱས་ཀྱང་།  ད་ལྟའི་ཆར་ཁོང་གི་སྐུ་གཟུགས་གནས་སྟངས་ག་འདྲ་ཡོད་མེད་སོགས་ཞིབ་ཕྲའི་གནས་ཚུལ་ཤེས་རྟོགས་ཐུབ་ཀྱི་མི་འདུག གསར་འགོད་པ། པདྨ་མཚོ།