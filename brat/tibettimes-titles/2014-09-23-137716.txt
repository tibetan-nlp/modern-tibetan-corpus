ཞི་ཅིན་ཕིན་གྱིས་མུ་དྷི་ལ་ཚོད་ལྟ།

རྒྱ་དམག་གིས་ལ་དྭགས་ཆུ་དམར་ནང་བཙན་འཛུལ་གྱིས་གཏན་སྡོད་བྱས་སྟབས། རྒྱ་གར་གཞུང་གིས་གཟའ་འཁོར་འདིའི་ནང་རྒྱ་ནག་གི་རྩོམ་སྒྲིག་ཁག་ཅིག་རྒྱ་གར་ནང་ཡོང་རྒྱུ་ཕྱིར་འཐེན་བྱས་ཡོད་འདུག ཕྱི་ཚེས་ ༢༡ ཉིན་རྒྱ་ནག་གི་དམག་མི་ ༥༠ ལྷག་གིས་རྒྱ་གར་བྱང་ཕྱོགས་ལ་དྭགས་ས་གནས་ཆུ་དམར་ (Chumar) ནང་ཚུར་བརྒལ་ནས་སྡོད་གུར་ ༧ བརྒྱབ་སྟེ་གཏན་སྡོད་བྱས་པར་བརྟེན། གཟའ་འཁོར་འདིའི་ནང་རྒྱ་ནག་གི་གསར་ཤོག་དང་དུས་དེབ་རྩོམ་སྒྲིག་པ་ཁག་ཅིག་རྒྱལ་ས་ལྡི་ལིར་ཡོང་རྒྱུ་དེ་ཕྱིར་འཐེན་བྱས་ཡོད་འདུག ཐེངས་འདིར་རྒྱ་དམག་གིས་ཐད་འཕུར་གནམ་གྲུས། ཆུ་དམར་ས་གནས་སུ་ཡོད་པའི་རྒྱ་དམག་ ༥༠ དང་ལས་བཟོ་པ་ ༣༥ ལྷག་ལ་རྒྱུན་སྤྱོད་འཚོ་བའི་བཟའ་ཆས་རིགས་མཁོ་སྤྲོད་བྱས་སྟབས། རྒྱ་གར་བྱང་ཕྱོགས་ཀྱི་དམག་སྡེ་ཨང་ ༡༥ པས་ཛ་དྲག་གྲ་སྒྲིག་བྱེད་བཞིན་ཡོད་འདུག གཟའ་འཁོར་སྔོན་མའི་ནང་རྒྱ་ནག་སྲིད་འཛིན་ཞི་ཅིན་ཕིན་རྒྱ་གར་ནང་གཞུང་འབྲེལ་གཟིགས་སྐོར་སྐབས། རྒྱ་དམག་ ༣༠༠ ལྷག་རྒྱ་གར་བྱང་ཕྱོགས་ལ་དྭགས་ས་གནས་བདེན་མཆོག་དང་ཆུ་དམར་གཉིས་ནང་བཙན་འཛུལ་གྱིས་ཉིན་འགར་གཏན་སྡོད་བྱས་ཏེ་ཛ་དྲག་ཆགས་དུས། སྲིད་བློན་མུ་དྷི་མཆོག་གིས་སྲིད་འཛིན་ཞི་ཅིན་ཕིན་ལ་ས་མཚམས་གནས་ཚུལ་གླེང་སློང་བྱས་པ་དང་བསྟུན་ཏེ། ཟླ་འདིའི་ཚེས་ ༡༧ ཉིན་ཕྱོགས་གཉིས་ཀྱི་དམག་དཔོན་བར་གྲོས་མོལ་བརྒྱུད་ཕྱི་ཉིན་རྒྱ་དམག་ཕྱིར་ལོག་བྱས་ཡོད་འདུག ན་ནིང་ཕྱི་ཟླ་ ༤ པའི་ནང་རྒྱ་ནག་སྲིད་བློན་ལི་ཁེ་ཆིང་རྒྱ་གར་ནང་གཟིགས་སྐོར་ལ་མ་ཡོང་སྔོན་ལ། རྒྱ་དམག་གིས་ལ་དྭགས་བདེ་གཙང་ས་ཁུལ་ནང་བཙན་འཛུལ་བྱས་ཏེ་བདུན་ཕྲག་གཉིས་ལྷག་རིང་བསྡད་ཡོད་པ་དང་།ÃÂ  ཟླ་འདིའི་ནང་རྒྱ་ནག་སྲིད་འཛིན་ཞི་ཅིན་ཕིན་རྒྱ་གར་ནང་མ་ཡོང་བའི་སྔོན་ལའང་ལ་དྭགས་ས་གནས་བདེན་མཆོག་དང་ཆུ་དམར་གཉིས་ནང་བཙན་འཛུལ་བྱས་ཡོད་འདུག གནད་དོན་དབྱེ་ཞིབ་པ་ཚོས། རྒྱ་ནག་གིས་སྲིད་བློན་མུ་དྷི་ཡིས་རྒྱ་ནག་གི་རྒྱ་སྐྱེད་རིང་ལུགས་ཀྱི་བསམ་བློ་ལ་ཁ་གཏད་ཅོག་རྒྱུ་ཡིན་པའི་རྣམ་འགྱུར་ཤུགས་ཆེན་པོ་བསྟན་ཡོད་སྟབས། བཤད་སྤྱོད་དེ་རྒྱ་གཞུང་གི་སྣང་བར་མ་སོང་བར་ད་རེབ་དེ་ལ་རྣམ་འགྱུར་གྱི་བརྡ་ལན་བསྟན་པ་ཞིག་ཡིན་པ་མ་ཟད། ཧི་མ་ལ་ཡའི་རི་རྒྱུད་ཀྱི་ས་མཚམས་དང་ཧིན་རྡིའི་རྒྱ་མཚོ་གཉིས་ནང་གི་དཀའ་རྙོག་ཐད་མུ་དྷི་ལ་གནོན་ཤུགས་སྤྲོད་ཀྱི་ཡོད་ཚུལ་བརྗོད་འདུག ཆུ་དམར་ས་གནས་ནི་ལ་དྭགས་རྒྱལ་ས་སླེ་ནས་སྤྱི་ལེ་ ༣༠༠ ལྷག་གི་སར་ཡོད་པ་མ་ཟད། རྒྱ་དཀར་ནག་གཉིས་བར་རྩོད་རྙོག་ཆེ་བའི་ས་གནས་ཤིག་ཆགས་ཡོད།ÃÂ  ལོ་འགའི་སྔོན་ནས་བཟུང་རྒྱ་གར་གཞུང་གིས་ས་ཁུལ་དེར་རྒྱལ་མཚམས་སྲུང་སྐྱོབ་ས་ཚིགས་ (30-R Post) བརྒྱབ་སྟེ་རྒྱ་དམག་གི་འགུལ་སྐྱོད་ལ་ལྟ་རྟོགས་བྱེད་བཞིན་ཡོད་འདུག གསར་འགོད་པ། ལྷ་སྐྱབས་རྒྱལ།