
གཞོན་ནུའི་དབུས་ས་གཉིས་ལྟ་གྲུབ་དང་ལངས་ཕྱོགས་ཀྱི་ཐོག་ནས་མ་འགྲིག་པ་རེད་ཟེར།

བོད་ཀྱི་གཞོན་ནུ་ལྷན་ཚོགས་ནང་ཁུལ་ལྟ་གྲུབ་དང་ལངས་ཕྱོགས་མ་མཐུན་པ་བྱུང་སྟེ། ལ་དྭགས་ས་གནས་གཞོན་ནུ་གཙོས་པའི་དབུ་མའི་ལམ་གྱི་ལྟ་གྲུབ་འཛིན་མཁན་གྱི་ས་གནས་ཁག་བརྒྱད་དང་། བུད་མེད་ལྷན་ཚོགས་དབུས་ས་གཉིས་བཅས་ཀྱིས་དུས་དབང་གོ་སྒྲིག་ཚོགས་ཆུང་ལ་མཉམ་རུབ་བྱས་ཏེ་སྤྱི་ཚོགས་ཞབས་ཞུ་བསྒྲུབ་ཀྱི་ཡོད་འདུག  ཟླ་འདིའི་ཚེས་ ༢༥ ཉིན་ནས་བཟུང་ལ་དྭགས་ས་གནས་བོད་ཀྱི་གཞོན་ནུ་ལྷན་ཚོཊ་དང་ས་གནས་བོད་ཀྱི་བུད་མེད་ལྷན་ཚོགས། དབུས་བུད་མེད་ལྷན་ཚོགས། གཞོན་ནུའི་ས་གནས་ཁག་བརྒྱད་ཀྱི་འཐུས་མི་བཅས་ཀྱིས་དུས་དབང་གོ་སྒྲིག་ཚོགས་ཆུང་ལ་མཉམ་རུབ་ཀྱིས་སྤྱི་ཚོགས་ཞབས་ཞུའི་ལས་ཀ་བྱེད་ཀྱི་ཡོད་འདུག དེའི་ཐད་ཀོ་ལི་གྷལ་དང་ཧོན་སུར། མོན་གྷོ། སྦེང་ལོར། སྦེལ་ཀོབ། ཌལ་ཧོར། པན་ཊོ། ལ་དྭགས་བཅས་ས་གནས་ཁག་བརྒྱད་ཀྱི་གཞོན་ནུའི་ཚོཊ་གཙོ་ཚེ་རིང་ལྷ་སྐྱབས་ལགས་ཀྱིས་བརྗོད་དོན་ལྟར་ན། ཟླ་འདིའི་ཕྱི་ཚེས་ ༢༥ ཉིན་ནས་བཟུང་ས་གནས་བོད་ཀྱི་བུད་མེད་ལྷན་ཚོགས་དང་། དབུས་བུད་མེད་ལྷན་ཚོགས། ས་གནས་ཁག་བརྒྱད་ཀྱི་གཞོན་ནུའི་ཚོགས་མི་བཅས་མི་ ༣༡༠ ལྷག་གིས་ལྕོག་ལམ་སའི་ཟམ་པ་དང་སླེ་རླངས་འཁོར་ས་ཚིགས་གསར་པ། གཞིས་ཆགས་ལས་ཁུངས་མདུན། བ་ཀུ་ལ་གནམ་ཐང་བཅས་ས་གནས་ཁག་བཞིར་ཆུ་ཚོད་ ༢༤ རིང་ཆོས་ཞུ་བར་སྣེ་ལེན་བྱེད་བཞིན་པར་མ་ཟད། ༸གོང་ས་མཆོག་གི་བཀའ་སློབ་དང་། བདེ་སྲུང་ལས་ཁུངས་ཀྱི་ལམ་སྟོན། ལ་དྭགས་དགོན་ཚོགས་དང་ནང་ཚོགས་བཅས་ཀྱིས་རེ་སྐུལ་ལྟར། མི་ ༤ ཆེད་གཏོང་གིས་བོད་ནས་ཕེབས་པའི་ཆོས་ཞུ་བ་ཚོར་སྐད་བསྒྱུར་དང་ཡར་སྐྱེལ་མར་ལེན་བཅས་གནང་གི་ཡོད་འདུག སང་ཉིན་ཕྱི་ཚེས་ ༣ ཉིན་ནས་བཟུང་གསལ་བསྒྲགས་ཁང་བཙུགས་ཏེ། མི་མང་ལ་དུས་དབང་གི་ཉིན་རེའི་ལས་རིམ་གསལ་བསྒྲགས། ཅ་དངོས་བོར་བརླག མི་བརྩད་གཅོད་བཅས་དང་། བུད་མེད་ཀྱི་བདེ་སྡུག སྐུའི་སྲུང་སྐྱོབ། ཁོར་ཡུག་གཙང་བཟོ། སྒྲིག་འཛུགས་ལྟ་རྟོག སྨན་བཅོས་ལྟ་སྐྱོང་། མི་འདས་གྲོངས་གཙོས་པའི་ཛ་དྲག་གི་གནས་ཚུལ་རིགས། གསུང་ཆོས་རྭ་བའི་སྒོ་ ༨ ཀྱི་ནང་ལུས་བཤེར་བཅས་ཀྱི་ལས་དོན་བསྒྲུབ་འཆར་ཡོད་འདུག གསར་འགོད་པས་ཚེ་རིང་ལྷ་སྐྱབས་ལགས་སུ། ཐེངས་འདིའི་དུས་དབང་ཐོག་བོད་ཀྱི་གཞོན་ནུ་ལྷན་ཚོགས་དབུས་སྤྱི་ཁྱབ་རྒྱུན་ལས་ཁང་ཕེབས་མེད་པའི་རྒྱུ་རྐྱེན་གང་ཡིན་དྲིས་པར་ཁོང་གིས། ད་རེབ་གཞོན་ནུའི་དབུས་སྤྱི་ཁྱབ་རྒྱུན་ལས་ཁང་མ་ཕེབས་པ་དེ་སྤྱི་ཚོགས་ཞབས་ཞུའི་ལས་ཀ་བསྒྲུབ་མ་འདོད་པ་མིན་པར། ལངས་ཕྱོགས་དང་ལྟ་གྲུབ་མ་མཐུན་པའི་དབང་གིས་ཡོང་མེད་སྐོར་བརྗོད་དེ། ༢༠༡༣ ལོར་བོད་ཀྱི་གཞོན་ནུ་ལྷན་ཚོགས་ཀྱི་དམིགས་བསལ་ཚོགས་ཆེན་ཐོག ལངས་ཕྱོགས་དང་ལྟ་གྲུབ་ཀྱི་དབང་གིས་ས་གནས་ཁག་ ༨ ཚོགས་འདུ་ལས་ཕྱིར་ཐོན་དགོས་ཆགས་ཡོད་པ་དང་། དེ་ཡང་གཙོ་བོ་༸གོང་ས་མཆོག་གི་བཀའ་སློབ་སྔ་རྗེས་དང་། དམིགས་བསལ་ ༢༠༡༣ ཟླ་ ༣ ཚེས་ ༢༩ ཉིན་ས་ལི་སྒར་དུ་གནང་བའི་བཀའ་སློབ་ཐོག་ས་གནས་ཁག་ཏུ་ཚོགས་མི་མཉམ་གྲོས་བསྡུར་སྦྱང་བཤད་དང་། ཉམས་ཞིབ་བཅས་བྱས་ཏེ་ཚོགས་མི་སྤྱི་མོས་ཐོག་གཞོན་ནུའི་ལངས་ཕྱོགས་ལམ་དབུ་མར་མ་བསྒྱུར་ཚེ། ཚོགས་མི་ཚང་མ་རྩ་དགོངས་ཞུ་རྒྱུ་ཡིན་ཞེས་བཤད་ཀྱང་། སྐབས་དེའི་ཚོགས་ཆེན་གྱི་ལས་རིམ་ཐོག་གོ་སྐབས་མ་རག་པ་སོགས་ཀྱི་གནས་ཚུལ་བྱུང་སྟབས། ཚོགས་ཆེན་ནས་ཕྱིར་ཐོན་ དགོས་བྱུང་ཡོད་སྐོར་སོཊ་བརྗོད་བྱུང་། སྔར་ལོའི་ཚོགས་ཆེན་གྲུབ་རྗེས་དབུས་ས་གཉིས་བར་གྱི་འབྲེལ་ལམ་ཐད་ཁོང་གིས། དམིགས་སུ་བཀར་ནས་ང་ཚོར་འབྲེལ་བ་གང་ཡང་མེད། སྔར་ལོའི་ཚོགས་ཆེན་ཐོག་ང་ཚོ་ཕྱིར་ཐོན་སྐབས། ཕྱི་གསལ་ནང་གསལ་བྱས་ནས་ཐོན་པ་རེད། སྐབས་དེའི་ཚོགས་ཆེན་ཐོག་ཚོགས་འདུ་གཙོ་སྐྱོང་གནང་མཁན་དབུས་སྤྱི་ཁྱབ་རྒྱུན་ལས་ཁང་དང་ཚོགས་བཅར་བ་ཡོངས་ཀྱི་མཚན་ཐོག་ལ་ང་ཚོས་ཡིག་ཐོག་སྙན་ཞུ་ཕུལ་བ་རེད། དེའི་ནང་འདས་པའི་ལོ་ ༤༠ ལྷག་གི་རིང་གཞོན་ནུའི་སྒྲིག་འཛུཊ་ནང་ལྷག་བསམ་རྣམ་དག་གིས་ལས་ཀ་བྱས་པ་ཡིན། བར་ལམ་༸གོང་ས་མཆོག་གི་བཀའ་སློབ་ལ་བརྟེན་ནས་མང་ཚོགས་ཀྱི་མངོན་འདོད་དང་། གཙོ་ཆེ་ཤོས་ས་གནས་ཚོགས་མིའི་མངོན་འདོད་ལ་བརྟེན་ནས་ང་ཚོ་ཕྱིར་འཐེན་བྱེད་དགོས་ཆགས་པ་རེད། ཡིན་ནའང་། ང་ཚོའི་ངོས་ནས་ད་རེབ་བོད་ཀྱི་གཞོན་ནུ་ལྷན་ཚོགས་ཀྱི་ཚོགས་ཆེན་ལམ་ལྷོང་ཡོང་བའི་སྨོན་འདུན་དང་། ལྷན་ཚོགས་ཀྱི་སྒྲིག་འཛུཊ་ལ་བརྩི་མཐོང་བྱེད་ཀྱི་ཡོད། བོད་ཀྱི་གཞོན་ནུ་ལྷན་ཚོགས་ཀྱི་ལངས་ཕྱོཊ་ལམ་དབུ་མར་བསྒྱུར་བའི་ཉིན་མོར་ང་ཚོ་ས་གནས་ཁག་བརྒྱད་རང་བཞིན་གྱིས་ཡར་འཛུལ་རྒྱུ་ཡིན། ད་ལྟ་ང་ཚོ་ལངས་ཕྱོགས་དང་ལྟ་གྲུབ་ཐོག་ནས་མ་གཏོགས། གཞན་པའི་གནད་དོན་མེད་ཅེས་འཁོད་ཡོད། ང་ཚོས་ལས་ཀ་གང་བྱས་པ་དེ་ཕྱི་གསལ་ནང་གསལ་བཟོས་ཡོད་སྟབས། ང་ཚོ་སྒྲིག་འཛུཊ་གཉིས་བར་ལྟ་གྲུབ་རང་ལས་གཞན་འགལ་ཟླ་གང་ཡང་མེད། ཅེས་བརྗོད་བྱུང་། ཐེངས་འདིའི་ལས་འགུལ་སྐོར་དབུས་སྤྱི་ཁྱབ་རྒྱུན་ལས་ཁང་གིས་ཤེས་ཀྱི་ཡོད་མེད་དྲིས་པར་ཁོང་གིས། “ ང་ཚོར་དེའི་སྐོར་ཅི་ཡང་བཤད་ཀྱི་མེད། ང་ཚོ་ས་གནས་ཁག་བརྒྱད་འདིར་ཐོན་པ་དེ་ད་རེབ་དུས་དབང་གནང་སའི་ཡུལ་ལ་དྭགས་ཁེལ་ཡོད་པའི་དབང་གིས་མཉམ་རུབ་ཆགས་ཡོད་པ་ལས། དེ་ལས་གཞན་པའི་དམིགས་ཡུལ་གང་ཡང་མེད། བོད་ཀྱི་གཞོན་ནུ་ལྷན་ཚོགས་དབུས་སྤྱི་ཁྱབ་རྒྱུན་ལས་ཁང་ ༢༠༡༣  ཕྱི་ཟླ་ ༡༡ ལ་འདིར་ཐེངས་གཅིག་ཕེབས་པ་རེད། འདི་ལོའི་ཕྱི་ཟླ་ ༥ བར་འདིར་ཕེབས་ཏེ་ལ་དྭགས་ས་གནས་གཞོན་ནུ་མཉམ་གོ་བསྡུར་གྱིས་མཉམ་དུ་ལས་ཀ་བྱེད་རྒྱུའི་སྐད་ཆ་བྱུང་ཡོད་ཀྱང་། ལྟ་གྲུབ་ཀྱི་ཐོག་ནས་འགྲིག་གི་མི་འདུག་ཅེས་སྐད་ཆ་བྱུང་བ་རེད། ང་ཚོའི་ངོས་ནས་ལས་ཀ་སུས་བྱེད་པ་ཡིན་ན། བྱེད་མཁན་ངོ་འཕྲོད་དགོས་བའི་དབང་གིས་སྒྲིག་ཆས་ཐོག་ས་གནས་ཁག་བརྒྱད་ཅེས་བྲིས་པ་རེད། རྗེས་སུ་སྤྱི་ཁྱབ་རྒྱུན་ལས་ཁང་གིས་དེ་ལྟར་བྲིས་ན་ཏག་ཏག་བསྡད་ཀྱི་མི་འདུག་ལབ་སྐབས་ང་ཚོས་གུ་ཡངས་པོ་བྱས་པ་རེད། ད་ལྟ་སླེ་བྱང་བོད་ཀྱི་གཞོན་ནུ་ལྷན་ཚོཊ་མ་གཏོགས་མིང་བྲིས་ཡོད་མ་རེད། དེ་ཚོའི་ཐོག་ཕར་ཚུར་སྐད་ཆ་བཤད་པ་ཡིན་ན་མ་འགྲིག་པ་ཡོད་མ་རེད། དེ་འདྲའི་གནས་སྟངས་ཆགས་པ་རེད། དེ་དག་ང་ཚོའི་ངོས་ནས་འཐབ་རྩོད་བྱས་པ་མ་རེད། བོད་ཀྱི་གཞོན་ནུ་ལྷན་ཚོགས་ཀྱིས་ད་ལྟའི་བར་སྤྱི་ཚོགས་ཞབས་ཞུ་བསྒྲུབས་པ་རེད། ད་ལྟའང་ཞུ་བཞིན་པ་རེད། གནང་གི་མི་འདུག་ཅེས་སྐྱོན་འཛུཊ་གནང་གི་མེད། གནང་རྒྱུའི་འདུན་པ་ཡོད་ཀྱང་། ལྟ་གྲུབ་ཀྱི་ཐོག་ནས་མ་འགྲིག་པ་རེད། ”ཅེས་བརྗོད་བྱུང་། ཁོང་ལ་དུས་དབང་སྐབས་དམིགས་བསལ་གྱི་ལས་འགུལ་གང་ཡོད་དྲིས་པར། “ ད་རེབ་ཀྱི་དུས་དབང་ཐོག་ང་ཚོར་ ལས་འགུལ་ཅི་ཡང་མེད། ཉེ་ལམ་ང་ཚོས་མང་ཚོགས་ལ་ད་རེབ་ས་གནས་གཞོན་ནུ་ཁག་བརྒྱད་བསླེབས་ཡོད་ཀྱང་། གཞོན་ནུའི་དབུས་སྤྱི་ཁྱབ་རྒྱུན་ལས་ཁང་ལ་ད་ལྟའང་ཆེ་མཐོང་དང་བརྩི་བཀུར་ཡོད། ཅེས་གསལ་བོར་ཞུས་ཡོད། ང་ཚོ་ས་གནས་ཁག་བརྒྱད་ཡོང་དགོས་དོན། ང་ཚོའི་ནང་ལ་དྭགས་ས་གནས་ཡོད་རེད། ང་ཚོའི་ཁྲོད་ཀྱི་འགན་འཁུར་མཁན་གཙོ་བོ་ལ་དྭགས་ས་གནས་དང་ས་གནས་བུད་མེད་ཆགས་ཡོད། དབུས་བུད་མེད་ལྷན་ཚོགས་དང་ང་ཚོ་མཉམ་རུབ་རང་ཆགས་ཡོད། ང་ཚོས་བོད་ཀྱི་གཞོན་ནུ་ལྷན་ཚོགས་ཀྱི་མཚན་མཐོང་མར་དམའ་རུ་གཏོང་ཆེད་དང་། ང་ཚོ་རྒྱས་རྒྱུའི་ཀུན་སློང་རྩ་བ་ནས་མེད། ད་རེབ་ང་ཚོ་སྤྱི་ཚོགས་ཞབས་ཞུ་རང་ཡིན། ང་ཚོ་མཉམ་དུ་ལས་འགུལ་སྤེལ་མ་ཐུབ་པ་དེ་ལྟ་གྲུབ་དང་ལངས་ཕྱོགས་ཀྱི་རྐྱེན་པས་རེད་མ་གཏོགས། དེ་ལས་གྲོལ་པའི་འགལ་ཟླ་གང་ཡང་མེད། དབུས་རྒྱུན་ལས་ལ་ང་ཚོས་འགྲིག་མ་སོང་ཞེས་རྩ་བ་ཉིད་ཞུ་རྒྱུ་མེད།” ཅེས་བརྗོད་བྱུང་། མ་འོངས་པར་དབུས་ས་གཉིས་ལངས་ཕྱོཊ་དང་ལྟ་གྲུབ་གཅིག་གྱུར་ཐོག་བོད་ཀྱི་རྩ་དོན་འཐབ་རྩོད་ལ་ཞབས་ཞུ་བསྒྲུབ་རྒྱུའི་རེ་བ་ཡོད་མེད་དྲིས་པར་ཁོང་གིས། “ ང་ཚོ་གོམ་པ་མདུན་སྤོས་ཤུགས་ཆེར་རྒྱག་བཞིན་ཕྱིར་མངོན་གསལ་གྱི་བཏོན་དགོས་དོན་རེ་བ་དེ་ག་རང་རེད། ང་ཚོར་མཚོན་ན་དབུ་ཁྲིད་༸གོང་ས་མཆོག་རེད། ཁོང་གིས་ད་ལྟའི་བར་བཀའ་སློབ་རིམ་པ་ཕེབས་ཡོད་པ་རེད། དཔེ་མཚོན་ས་ལི་སྒར་གྱི་བཀའ་སློབ་རེད། ང་ཚོ་བོད་མི་ཙམ་མིན་པར་འཛམ་གླིང་སྤྱིའི་བརྩི་བཀུར་ཞུ་ཡུལ་དང་དུས་གསུམ་གསལ་གཟིགས་ཀྱི་དབུ་ཁྲིད་ཅིག་ཆགས་བསྡད་ཡོད་པ་རེད། ཁོང་གི་བཀའ་སློབ་གང་ཕེབས་པ་དེར་ངེས་པ་རྙེད་པའི་ཐོག་འགྲོ་བཞིན་པ་རེད། བཙན་བྱོལ་བོད་མིའི་སྒྲིག་འཛུགས་ཀྱི་ལངས་ཕྱོཊ་ཀྱང་དབུ་མའི་ལམ་རེད། ད་ལྟའི་དུས་འདིར་ང་ཚོས་གང་ནས་བལྟས་ཀྱང་ལམ་དབུ་མ་ལས་མེད་སྟབས། ང་ཚོའི་ངོས་ནས་རེ་བ་དེ་ག་རང་བརྒྱབ་བསྡད་ཀྱི་ཡོད། ” ཅེས་བརྗོད་བྱུང་།   གསར་འགོད་པ་དོན་གོས་ལ་དྭགས་རྒྱལ་ས་སླེ་ནས།  