
༧གོང་ས་མཆོག་ཨ་རིར་སྐུ་གཟུགས་བརྟག་དཔྱད་དུ་ཕེབས།

  དེ་རིང་ཞོགས་པའི་ཆུ་ཚོད་ ༨།༣༠ ཙམ་ལ་བོད་མིའི་སྐྱབས་མགོན་༧གོང་ས་མཆོག་བཞུགས་སྒར་ནས་ཆིབས་འཐོན་གྱིས་ཨ་རིའི་མ་ཡོ་སྨན་ཁང་དུ་སྨན་བཅོས་གནང་བར་ཕེབས་ཡོད་འདུག   ( AP Photo/Ashwini Bhatia ) དེ་རིང་ཉིན་རྒྱབ་དགའ་ལྡན་ཕོ་བྲང་གིས་གནས་ཚུལ་བསྒྲགས་པའི་ནང་། ༧གོང་ས་མཆོག་དེ་རིང་ཚེས་ ༡༩ ཉིན། དྷ་ས་ནས་ཕེབས་ཐོན་གྱིས་ཨ་རིའི་གྲོང་ཁྱེར་མི་ནི་སོ་ཀྲ་མེ་ཡོ་སྨན་ཁང་དུ་ (Prostate) ཞེས་ལྒང་པའི་སྨན་བཅོས་དང་སྐུའི་ངལ་གསོ་བཅས་ཟླ་གཅིག་ཙམ་རིང་གནང་རྒྱུ་ཡིན་པ་དང་། ཕྱི་ཟླ་གསུམ་པའི་ནང་འཆར་ཅན་མཛད་འཆར་ཁག་རྒྱུན་སྐྱོང་གནང་རྒྱུ་ཡིན། ཞེས་འཁོད་འདུག   ཨེ་ཕེ་གསར་ཁང་གིས་གནས་ཚུལ་སྤེལ་བའི་ནང་། ༧གོང་ས་ཏཱ་ལའི་བླ་མ་མཆོག་དེ་རིང་བཞུགས་སྒར་ནས་ཕེབས་ཐོན་གྱིས་ཨ་རིའི་དཀྱིལ་ནུབ་མངའ་སྡེ་མེན་ནི་སོ་ཊ་ (Minnesota) ཡི་གྲོང་ཁྱེར་རའོ་ཆ་སི་ཊར་ (Rochester) ནང་ཡོད་པའི་མ་ཡོ་སྨན་དཔྱད་ཁང་ (Mayo Clinic) ཁང་དུ་སྤྱན་ལ་རྟགས་དཔྱད་གནང་དུ་ཕེབས་ཡོད་པ་དང་། ཁོང་བཞུགས་སྒར་ནས་མ་ཕེབས་སྔོན་ཏག་ཏག་ལ་གསར་འགོད་པར། ཁོང་གི་སྐུ་གཟུགས་བདེ་ཐང་ཡིན་གསུངས་ཡོད་པ་དང་། གྷ་གྷལ་གནམ་ཐང་དུ་ཁོང་གིས་གསར་འགོད་པར། འདས་པའི་ལོ་ངོ་ ༩ རིང་ལ་ངོས་རང་མ་ཡོ་སྨན་དཔྱད་ཁང་དུ་གཟུགས་པོར་རྟགས་དཔྱད་གཏོང་བར་འགྲོ་བཞིན་ཡོད། གལ་ཏེ་སྨན་པས་ངོས་ལ་ནད་ཚ་ཕྲན་བུ་ཡོད་པ་ཤེས་རྟོགས་བྱུང་ན་ཁོ་ཚོས་སྨན་བཅོས་ལེགས་པོ་གནང་གི་རེད། ཅེས་དང་། ཡང་ངོས་ཀྱི་མིག་གཡས་པ་སྐྲངས་འདུག་ཅེས། སྤྱན་ཤེལ་ཕུད་ནས་ཅུང་སྐྲངས་སྦོས་བྱུང་ཡོད་པའི་སྤྱན་གཡས་པ་གསར་འགོད་པ་བསྟན་སོང་། ཞེས་སོགས་འཁོད་འདུག   གསར་འགོད་པ། པདྨ་རྒྱལ།