
ཤར་གླིང་ཟླ་སྒྲོན་མཆོག་བཀའ་བློན་ནས་ཕྱིར་འཐེན།

ཤར་གླིང་ཟླ་སྒྲོན་མཆོག་ཟླ་གསུམ་ལྷག་གིས་དགུང་ལོ་ཧྲིལ་པོ་ ༣༥ ཟིན་མེད་སྟབས་བཀའ་བློན་ནས་ཕྱིར་འཐེན་གནང་འདུག དེ་རིང་སྐབས་བཅུ་དྲུག་པའི་བོད་མི་མང་སྤྱི་འཐུས་ཀྱི་གྲོས་ཚོགས་ཚོགས་དུས་དང་པོའི་ལས་ཉིན་གསུམ་པའི་སྔ་དྲོར། གྲོས་ཚོགས་ཀྱི་ལས་ཉིན་དང་པོའི་ཐོག་སྲིད་སྐྱོང་མཆོག་ནས་མཚན་འདོན་གནང་ཞིང་གྲོས་ཚོགས་ནང་བཀའ་ཤག་སྐབས་བཅོ་ལྔ་པའི་བཀའ་བློན་དུ་མང་མོས་བདམས་ཐོན་བྱུང་བའི་ཤར་གླིང་བསྟན་འཛིན་ཟླ་སྒྲོན་མཆོག་ཟླ་གསུམ་ལྷག་གིས་དགུང་གྲངས་ ༣༥ ཧྲིལ་པོ་ཟིན་མེད་སྟབས། སྤྱི་ཚོགས་ནང་བཀའ་བློན་གྱི་ཆ་རྐྱེན་དགུ་དེ་ཚང་མེད་པའི་གླེང་སློང་བྱུང་བ་ལྟར། སྲིད་སྐྱོང་མཆོག་ནས་དགོངས་སེལ་དང་སྦྲགས། ཤར་གླིང་བསྟན་འཛིན་ཟླ་སྒྲོན་མཆོག་བཀའ་བློན་ནས་ཕྱིར་འཐེན་གནང་རྒྱུ་ཐག་བཅད་པ་གསལ་བསྒྲགས་གནང་སོང་ལ། བོད་མི་མང་སྤྱི་འཐུས་ཚོགས་གཙོ་མཁན་པོ་བསོད་ནམས་བསྟན་འཕེལ་མཆོག་ནས་གྲོས་ཚོགས་ནང་བཀའ་བློན་མཚན་འདོན་གནང་བའི་བརྒྱུད་རིམ་ངོ་སྤྲོད་དང་འབྲེལ། ཆེད་མངགས་གྲོས་ཚོགས་ལ་དབུ་སྐོར་ཞུས་པ་ཞིག་ལ་ངོས་འཛིན་ཞུ་ཐུབ་ཀྱི་མེད་ཀྱང་། དཔལ་ལྡན་སྲིད་སྐྱོང་མཆོག་གི་ཕྱག་ལས་ཚགས་མ་ཚུད་པ་ཞིག་ལ་ངོས་འཛིན་ཞུ་བཞིན་སྐོར་གསུངས་སོང་། སྲིད་སྐྱོང་མཆོག་ནས་གསལ་བཤད་གནང་སྐབས། དགོངས་སེལ་དང་སྦྲགས་ཞུ་རྒྱུ་ཞིག་ལ་ཁ་སང་མ་གཞི་འདིའི་སྐོར་ལ་གླེང་སློང་ཞུས་ཚར་སོང་། བཀའ་བློན་གཅིག་དེ་རིང་གྲོས་ཚོགས་ནང་ཕེབས་མེད་པ་ཚང་མས་གཟིགས་ཡོད་པ་རེད། གཞི་རྩའི་ཁོང་རང་གི་སྐྱེས་ཚེས་དང་འབྲེལ་བའི་ཐོག་ནས་དགུང་ལོ་ ༣༥ ཟིན་པར་ཟླ་བ་ ༣ ལྷག་གིས་མ་འདང་བའི་གནས་སྟངས་ཀྱི་རྐྱེན་གྱིས། གཞི་རྩའི་དེ་རིང་ཞོགས་པར་ཁྲིམས་ཞིབ་ཁང་ལའང་ཁོང་རང་གི་དཔྱ་ཁྲལ་ལག་དེབ་དང་ ཁོང་རང་གི་སྐྱེས་ཚེས་དང་འབྲེལ་བའི་ཡིག་ཆ་ཁག་ཆ་ཚང་ཕུལ་གྲུབ་པ་ཡིན། དེ་བཞིན་བཀའ་ཤག་ནང་དུའང་བཀའ་སྡུར་གནང་སྟེ་ཁོང་ད་ལྟའི་བཀའ་བློན་གྱི་ལས་གནས་ ནས་ཕྱིར་འཐེན་བྱས་པ་ཡིན་ཞེས་ཞུ་བ་ཡིན། ཞེས་དང་། ཡང་ཁོང་གིས། བཀའ་བློན་བསྐོ་རྒྱུ་དེ་ཡིན་ནའང་གསང་བའི་ཐོག་ནས་གནང་དགོས་ཀྱི་ཡོད་པ་རེད། ཉིན་དང་པོར་ཞུས་པ་ལྟར་གཟའ་ཟླ་བའི་སྔ་དྲོ་ཆུ་ཚོད་ ༡༡ ཡས་མས་ནས་བཀའ་བློན་རིམ་པར་འབྲེལ་བ་ཞུས་པ་ཡིན་ལ། སྐབས་དེར་ཆ་རྐྱེན་གཉིས་ཏེ་༧གོང་ས་མཆོག་གི་བཀའ་དགོངས་གཞིར་བཟུང་དང་དབུ་མའི་ལམ་གཞིར་བཟུང་ཕྱག་ལས་གནང་དགོས་པ་རེད་ཅེས་ཞུས་པ་དང་སྦྲགས། བཀའ་བློན་ཁོང་རང་ལ་ཁྱེད་རང་གི་སྐྱེས་ལོ་ག་འདྲ་རེད་ཅེས་འདྲི་སྐབས། སྐྱེས་ལོ་ ༡༩༨༡ རེད་གསུངས་དུས་ཐོལ་གྱིས་གྲངས་ཀ་རྒྱག་ཡོང་སྐབས་དགུང་ལོོ་ ༣༥ ཚང་འདུག་ཅེས་དགོངས་པ་རེད། དོ་བདག་ཡིན་ནའང་གློ་བུར་དུ་བཀའ་བློན་ལ་བསྐོས་ཡོང་དུས་བཀའ་བློན་གནང་རྒྱུ་སོགས་ལ་དགོངས་པ་མང་པོ་ཞིག་བཞེས་པའི་ཐོག་ནས་ཁ་གསལ་པོ་མ་ཆགས་པར་དེ་འདྲ་ལྷག་པ་ཞིག་རེད། དེར་བརྟེན་གྲོས་ཚོགས་ལ་དགོངས་སེལ་ཞུ་བ་དང་སྦྲགས། དབུ་སྐོར་གནང་བ་རྩ་བ་ནས་མིན་ཞེས་གསུངས་སོང་། གྲོས་ཚོགས་ནས་མང་མོས་བྱུང་སྟེ་བཀའ་བློན་དུ་བདམས་པར་བརྟེན་དེའི་ཐད་སྤྱི་འཐུས་ཚོགས་གཙོ་མཁན་པོ་བསོད་ནམས་བསྟན་འཕེལ་མཆོག་གིས། གྲོས་ཚོགས་ཀྱི་འཐུས་མི་རྣམ་པས་རྩ་འཛིན་བྱེད་ས་དེ་བཀའ་ཤག་ཟེར་ན་འདྲ་དཔལ་ལྡན་སྲིད་སྐྱོང་མཆོག་ཆགས་བསྡད་ཡོད་པ་དང་། དེས་འཆར་འབུལ་གང་ཞུས་པ་དེར་ང་ཚོས་གཞི་རྩ་བྱས་ཏེ་ཐག་གཅོད་བྱས་པ་ཞིག་ཆགས་ཀྱི་ཡོད་པ་རེད། སྐབས་དེར་ད་ལྟ་བཀའ་བློན་གྱི་ཕྱག་ལས་ནས་ཕྱིར་འཐེན་བྱས་པའི་གང་ཟག་ཁོང་ལྟ་བུ་ཡིན་ན། ང་ཚོ་གྲོས་ཚོགས་ལ་འཆར་འབུལ་ཞུས་པའི་ཡིག་ཆའི་ནང་འཁྲུངས་ལོ་དེ་ ༡༩༨༡ བཀོད་ཡོད་པ་དང་།  ༡༩༨༡ ཡིན་ན་ཕྱི་ལོ་ ༢༠༡༦ ལོར་དགུང་ལོ་ ༣༥ ཆགས་འགྲོ་ཡི་ཡོད་པ་རེད། ཡིན་ནའང་། གྲོས་ཚོགས་ལ་ཕུལ་བའི་ཡིག་ཆའི་ནང་ཟླ་བ་དང་ཚེས་གྲངས་གསལ་ཡོད་པ་མ་རེད་ལ། དེའི་ཐོག་ང་ཚོས་རྩད་གཅོད་བྱེད་ཐུབ་ཡོད་པ་མ་རེད། ཅེས་དང་། གྲོས་ཚོགས་ནང་ཆེད་མངགས་དབུ་སྐོར་ཞུས་པ་ཞིག་ཡིན་མདོག་མདོག་བརྗོད་པ་དེ་ངོས་འཛིན་ཞུ་ཐུབ་ཀྱི་མེད་ཀྱང་། འཆར་འབུལ་གནང་མཁན་དཔལ་ལྡན་སྲིད་སྐྱོང་མཆོག་གི་ཕྱག་ལས་ཚགས་མ་ཚུད་པ་དང་འཐུས་ཤོར་ཕྱིན་པ་ཞིག་ལ་ངོས་འཛིན་བྱེད་བཞིན་ཡོད་སྐོར་གསུངས་སོང་། གསར་འགོད་པ། པདྨ་མཚོ།