ལི་ཁེ་ཆིང་གི་སྐོར་སྐྱོད།

རྒྱ་ནག་གི་སྲིད་བློན་ལི་ཁེ་ཆིང་གིས་དབྱིན་ཡུལ་དུ་གཞུང་འབྲེལ་སྐོར་སྐྱོད་བྱེད་བཞིན་ཡོད་པ་དང་། ད་རེས་དབྱིན་རྒྱ་བར་ཨ་སྒོར་དུང་ཕྱུར་ ༣༠༠ ལྷག་གི་ཚོང་ལས་མཉམ་འབྲེལ་གྱི་གྲོས་ཆོད་འཇོག་འཆར་ཡོད་འདུག ཁ་སང་ཕྱི་ཚེས་ ༡༦ ཉིན། རྒྱ་ནག་གི་སྲིད་བློན་ལི་ཁེ་ཆིང་གི་གཙོས་རྒྱ་ནག་ཕྱི་འབྲེལ་དང་ནོར་སྲིད། ཚོང་དོན་ལྷན་ཁང་སོགས་ཀྱི་མཐོ་རིམ་དཔོན་རིགས་དང་། ཁེ་ལས་མི་སྣ་ ༢༠༠ ལྷག་བཅས་དབྱིན་ཡུལ་དུ་འབྱོར་ཏེ།  ཉིན་གྲངས་ ༣ རིང་དབྱིན་ཇིའི་རྒྱལ་མོ་དང་སྲིད་བློན་རྣམ་གཉིས་ཀྱི་གཙོས་གནད་ཡོད་མི་སྣ་ཁག་ཅིག་ལ་ཐུག་འཕྲད་བྱ་རྒྱུ་ཡིན་པ་དང་། ཐེངས་འདིའི་གཞུང་འབྲེལ་སྐོར་སྐྱོད་ཁྲོད་རྒྱལ་ཁབ་གཉིས་བར་ཚོང་ལས་དང་ཚན་རིག་ལག་རྩལ། རིག་གནས་སློབ་གསོ། ཐོན་ཁུངས་འབྲེལ་བ། དེ་བཞིན་མ་དངུལ་གཏོང་འཇོག་སོགས་དང་འབྲེལ་བའི་གྲོས་གཞི་ཁག་ ༤༠ ལྷག་གི་ཐོག་གྲོས་མོལ་བྱས་ཏེ། ཁྱོན་ཨ་སྒོར་དུང་ཕྱུར་ ༣༠༠ བརྒལ་བའི་མཉམ་ལས་འབྲེལ་བ་འཛུགས་འཆར་ཡོད་འདུག དེ་རིང་ཕྱི་ཚེས་ ༡༧ ཉིན་དབྱིན་ཇིའི་སྲིད་བློན་ལས་ཁུངས་ཀྱི་མདུན་དུ། ལོན་ཌོན་ནང་ཡོད་པའི་བོད་ཀྱི་རང་དབང་ལས་འགུལ་ཁང་གིས་ལི་ཁེ་ཆིང་ལ་ངོ་རྒོལ་ལས་འགུལ་སྤེལ་ཡོད་པ་མ་ཟད། ཟླ་འདིའི་ཕྱི་ཚེས་ ༡༣ ཉིན་དབྱིན་ཇིའི་རྒྱལ་མོ་མཆོག་གི་མཚན་ཐོག་ཏུ་སྙན་ཞུ་ཞིག་ཕུལ་ཏེ། རྒྱ་གཞུང་གིས་བོད་ནང་དུ་ཆོས་དད་རང་དབང་སོགས་གཞི་རྩའི་འགྲོ་བ་མིའི་ཐོབ་ཐང་རྡོག་རོལ་ཏུ་གཏོང་བཞིན་ཡོད་སྟབས། རྒྱལ་མོ་མཆོག་གིས་ལི་ཁེ་ཆིང་ལ་མཇལ་འཕྲད་གནང་འཆར་ཡོད་ཚེ་རྩིས་མེད་གནང་དགོས་པའི་འབོད་སྐུལ་ཞུས་ཡོད་འདུག ཕྱི་ལོ་ ༢༠༡༢ ལོར་དབྱིན་ཇིའི་སྲིད་བློན་ཌཱ་ཝེ་ཌི་ཁཱ་མེ་རོན་(David Cameron) མཆོག་གིས་༧གོང་ས་མཆོག་ལ་མཇལ་འཕྲད་ཞུས་རྗེས། རྒྱ་ནག་གིས་དབྱིན་གཞུང་ལ་སྐྱོན་བརྗོད་དང་རྒྱལ་ཁབ་གཉིས་བར་མཁྲེགས་པོའི་སྲིད་བྱུས་བཟུང་ཡོད་པ་ལྟར། དབྱིན་ཇིའི་གསར་ལམ་ཁག་ནས་གནས་ཚུལ་ཐོན་པ་ལྟར་ན། རྒྱ་ནག་གཞུང་ཕྱོགས་ནས་ད་རེས་ཀྱི་སྐོར་སྐྱོད་སྐབས་དབྱིན་ཇིའི་རྒྱལ་མོ་དང་མཇལ་འཕྲད་བྱེད་པའི་ལས་རིམ་གོ་སྒྲིག་མ་བྱས་ཚེ། སྲིད་བློན་གྱི་གཞུང་འབྲེལ་སྐོར་སྐྱོད་རྩིས་མེད་གཏོང་རྒྱུ་ཡིན་པའི་འཇིགས་སྐུལ་བྱས་ཡོད་པ་མ་ཟད། ཐ་ན་དབྱིན་ཇིའི་སྲིད་བློན་མཆོག་གིས་ལི་ཁེ་ཆིང་ལ་ཐུག་འཕྲད་གནང་སྐབས། སྲིད་བློན་མཆོག་གི་ལྕམ་མོ་སཱ་མན་ཊཱ་ཁཱ་མེ་རོན་(Samantha Cameron)ལགས་ཀྱིས་ལྭ་བ་ག་རེ་གྱོན་རྒྱུ་ཡིན་མིན་སོགས་དྲིས་ནས་དབྱིན་གཞུང་ལ་སུན་པོ་བཟོས་ཡོད་པ་དང་། དེ་བཞིན། འདི་ལོའི་ཕྱི་ཟླ་ ༢ པའི་ནང་། རྒྱ་ནག་གི་སྲིད་འཛིན་ཞི་ཅིན་ཕིན་གྱིས་དབྱིན་ཡུལ་དུ་སྐོར་སྐྱོད་བྱེད་སྐབས། ཇེའུ་མི་རིགས་སྡེབ་གསོད་རྗེས་དྲན་ཁང་དུ་ལྟ་སྐོར་གྱི་ལས་རིམ་གོ་སྒྲིག་དགོས་པའི་ནན་སྐུལ་བྱས་ཡོད་ཀྱང་། དབྱིན་གཞུང་གིས་དང་ལེན་བྱས་མེད་སྟབས། ཆབ་སྲིད་དབྱེ་ཞིབ་པ་ཚོས། སྤྱིར་བཏང་དབྱིན་རྒྱ་བར་དཔལ་འབྱོར་དང་ཆབ་སྲིད་གང་ཐད་ནས་མཉམ་ལས་འབྲེལ་བ་ཆེན་པོ་ཡོད་ཀྱང་། གནད་དོན་དེའི་ཐོག་ནས་དབྱིན་རྒྱ་བར་གྱི་དོ་མཉམ་འབྲེལ་བ་ཇེ་སྡུག་ཏུ་འགྲོ་བཞིན་ཡོད་པ་གསལ་བོ་མངོན་ཡོད་ལུགས་སོགས་བརྗོད་ཀྱིན་འདུག སྲིད་བློན་ལེ་ཁེ་ཆིང་གིས་དབྱིན་ལན་དུ་སྐོར་སྐྱོད་བྱས་རྗེས། ཟླ་འདིའི་ཕྱི་ཚེས་ ༡༩ ཉིན་གྷི་རས་སིར་ཕྱིན་ཏེ་རྒྱལ་ཁབ་དེའི་སྲིད་འཛིན་དང་སྲིད་བློན། གྲོས་ཚོགས་ཚོགས་གཙོ་སོགས་ལ་ཐུག་འཕྲད་བྱ་རྒྱུ་ཡིན་འདུག གསར་འགོད་པ། པདྨ་མཚོ།