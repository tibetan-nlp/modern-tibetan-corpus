བརྡ་འཕྲིན་དམག་འཁྲུག་ཁྲོད་གྱི་རང་སྲུང་།

ད་ལྟའི་བརྡ་འཕྲིན་དམག་འཁྲུག་གི་དུས་རབས་ནང་བོད་མི་ཚོའང་ཉེན་ཁ་བརྒྱུད་བཞིན་ཡོད་སྟབས། རང་གི་ཐོབ་ཐང་དང་རང་དབང་རྩོད་ལེན་གྱི་ཞོར་དུ་རང་སྲུང་བྱེད་དགོས་ཟེར། དེ་རིང་ཕྱི་དྲོའི་ཆུ་ཚོད་ ༣།༣༠ ཐོག་བོད་དོན་ལས་འགུལ་བསྟི་གནས་ཁང་གིས་མེག་གྷན་ནོར་བུ་གསོལ་མགྲོན་ཁང་གི་ཚོགས་ཁང་དུ། དྲ་རྒྱའི་ཉེན་སྲུང་སྐོར་གྱི་༼ བོད། དྲ་བའི་དམག་འཁྲུག་གསར་པའི་མདུན་ས།༽ཞེས་པ་ཞིག་གཟིགས་འབུལ་དང་མཉམ་དུ་གསར་འགོད་ལྷན་ཚོགས་ཤིག་བསྐྱངས་སོང་། གློག་བརྙན་མགོ་འཛུགས་མ་བྱས་སྔོན་ལ་བསྟི་གནས་ཁང་གི་འཕྲུལ་རིགས་ཉེན་སྲུང་འགན་འཁུར་བ་བློ་བཟང་རྒྱ་མཚོ་ལགས་ཀྱིས། ད་ལྟ་རྒྱལ་སྤྱིའི་ཐོག་བརྡ་འཕྲིན་བརྒྱུད་ལམ་ཤུགས་ཆེ་རུ་ཕྱིན་པ་དང་བསྟུན་ཏེ། བོད་ཕྱི་ནང་བར་འབྲེལ་ལམ་ཡང་སྔར་ལས་ཆེ་རུ་ཕྱིན་ཏེ། ཕན་ཚུན་ལ་གནས་ཚུལ་མཁོ་སྤྲོད་བྱེད་སྐབས། རྒྱ་གཞུང་གིས་བོད་ནང་གི་བོད་མི་མང་པོ་ཞིག་འཛིན་བཟུང་བྱེད་བཞིན་ཡོད་སྟབས། མ་འོངས་པར་ཉེན་ཁ་འགོག་ཆེད་ཟབ་སྦྱོང་འདི་གོ་སྒྲིག་བྱས་པ་ཡིན་སྐོར་དང་། ང་ཚོར་རྒྱ་ནག་གཞུང་གི་དྲ་བའི་དམག་འཁྲུག་ཇི་ཙམ་སྟོབས་ཤུགས་ཆེན་པོ་ཡོད་ཀྱང་། ང་ཚོར་དེ་དག་སྔོན་འགོག་གི་ནུས་པ་དང་ཐབས་ལམ་ཡོད་པ་གསལ་སྟོན་བྱས་པ་དང་འབྲེལ་ཏེ། སྤྱི་ཚོགས་ནང་བརྡ་འཕྲིན་ཉེན་སྲུང་སྐོར་ལ་གོ་རྟོགས་སྤེལ་ཆེད་ཡིན། ཞེས་བརྗོད་བྱུང་། ཡིག་ཐོག་གི་གསལ་བསྒྲགས་ནང་འཁོད་དོན། དྲ་བའི་དམག་འཁྲུག་གསར་པའི་མདུན་ས་ཟེར་བའི་གློག་བརྙན་གྱི་བསྟན་དོན་ནི། བོད་པའི་འཐབ་རྩོད་ཁྲོད་བོད་མི་རྣམས་ཀྱིས་སོ་སོའི་གཉེན་ཉེ་དང་གྲོགས་པོ་ཚོ་དང་འབྲེལ་བ་མུ་མཐུད་དུ་ཉར་བ་དང་། ལྷག་པར་དུ་རྒྱ་ནག་གཞུང་གིས་བཏང་བའི་དྲ་ཐོག་གི་འཇབ་རྒོལ་རིགས་ལ་འགོག་སྲུང་དང་ལྷན་དུ་སོ་སོའི་རང་དབང་དང་ཐོབ་ཐང་གི་འཐབ་རྩོད་དེའང་རྒྱ་ཆེ་རུ་གཏོང་གི་ཡོད་པའི་སྐོར་འཁོད་འདུག་ལ། གློག་བརྙན་འདིའི་ཁོངས་སུ་ཁེ་ན་ཌ་ཀྲོ་རོན་ཀྲོ་གཙུག་ལག་སློབ་ཆེན་གྱི་རྒྱལ་སྤྱིའི་གནད་དོན་སློབ་གླིང་མི་མང་བརྟག་དཔྱད་ཁང་གི་ཆེད་མཁས་པ་འགར་བཅར་འདྲི་བྱས་ཡོད་ཅིང་། ཁོང་ཚོ་ནི་ ༢༠༠༩ ལོར་རྒྱ་ནག་གཞུང་གིས་བོད་མིའི་སྤྱི་ཚོགས་དང་སྐུ་སྒེར་ཡིག་ཚང་གཙོས་རྒྱལ་སྤྱིོའི་ཐོག་གི་གཞུང་སྒེར་ཚོགས་པ་མང་པོ་ཞིག་ལ་དྲ་བའི་གཏོར་བཅོམ་དང་གསང་ཉུལ་བྱེད་ཀྱིན་ཡོད་པའི་སྐོར་གྱི་ (GhostNet) ཟེར་བའི་སྙན་ཐོ་འདོན་མཁན་དེ་ཡིན་འདུག བསྟི་གནས་ཁང་གི་ལས་འཆར་འགན་འཁུར་བ་ནེ་ཐན་ཧྥི་ཌ་སེ་ (Nathan Freitas)ལགས་ཀྱིས་བརྗོད་དོན། ངའི་དམིགས་ཡུལ་ནི་རྒྱལ་སྤྱིའི་མང་ཚོགས་ཚོར་རོགས་རམ་བྱས་ཏེ་བཀག་རྒྱ་མེད་པར་རང་དབང་གི་ཐོག་ནས་འབྲེལ་ལམ་བྱེད་རྒྱུ་དེ་ཡིན། ང་དྲ་རྒྱ་དང་འཕྲུལ་རིག་ལ་དགའ་ཞེན་ཡོད་མཁན་ཞིག་ཡིན་སྟབས། དྲ་རྒྱར་འཇབ་རྒོལ་བྱེད་མཁན་དང་བེད་སྤྱོད་ལོག་པ་བཏང་སྟེ་མི་གཞན་ལ་གནོད་སྐྱེལ་མཁན་ཚོར་ཁོང་ཁྲོ་ཟ་གི་འདུག གལ་སྲིད་ཁྱེད་ཀྱིས་དྲ་རྒྱའི་དམག་འཁྲུག་ལ་ཉམས་ཞིབ་བྱས་ཚེ་ཁྱེད་རང་ཞེད་སྣང་སྐྱེ་དགོས་པ་ཞིག་ཡིན་པ་མ་ཟད། འཕྲུལ་ལས་ཤུགས་ཆེ་རུ་ཕྱིན་པ་དང་བསྟུན་ཏེ་དྲ་རྒྱའི་དམག་འཁྲུག་ཁྲོད་ཁྱེད་རང་ལའང་ཉེན་ཁ་གཅིག་མཚུངས་འཕྲད་བཞིན་ཡོད་སྟབས། དེ་རིང་གཟིགས་འབུལ་ཞུས་པའི་སྙན་ཐུང་དེ་བརྒྱུད་ནས་ཉེན་ཁ་དེ་དག་འགོག་པའི་ཐབས་ལམ་འཚོལ་ཆེད་ཡིན། ཞེས་བརྗོད་བྱུང་། ཁོས་མུ་མཐུད་དུ། ད་ལྟ་རྒྱ་ནག་དང་རྒྱལ་སྤྱིའི་ཐོག་སྐད་འཕྲིན་བེད་སྤྱོད་གཏོང་མཁན་ས་ཡ་ ༤༠༠ ཙམ་ཡོད་ཁོངས་ནས་ས་ཡ་ ༧༠ ཙམ་རྒྱལ་ཁབ་གཞན་གྱི་མི་ཆགས་ཡོད་སྟབས། ང་ཚོས་ད་ལྟ་རྒྱལ་སྤྱིའི་སྡིངས་ཆའི་ཐོག་རྒྱ་ནག་གི་ཁེ་ལས་ཁག་གིས་གདེང་སྤོབས་ཐོབ་ཐབས་བྱེད་བཞིན་ཡོད་པ་དེར་བསྔགས་བརྗོད་ཞུ་འོས་པ་ཞིག་ཡིན་ཡང་། བོད་ནང་གི་བོད་མི་ཚོས་སྐད་འཕྲིན་བརྒྱུད་ཕྱི་ཕྱོགས་སུ་གནས་ཚུལ་བཏང་བར་བརྟེན་རྒྱ་གཞུང་གིས་འཇུ་བཟུང་བྱས་པའི་གནས་ཚུལ་འབྱུང་བཞིན་ཡོད་པ་མ་ཟད། སྐད་འཕྲིན་ནི་ཝོག་སེ་ཨབ་(Whatsup) དང་ (Line) སོགས་དང་བསྡུར་ན་ཉེན་སྲུང་གི་ཚད་གཞི་དམའ་ཤོས་ཡིན་སྟབས། ང་ཚོས་སྐད་འཕྲིན་བེད་སྤྱོད་མ་བཏང་སྔོན་དང་གཏོང་སྐབས་བསམ་བློ་ཡག་པོ་གཏོང་དགོས་པ་ཆགས་ཡོད། ཅེས་སོགས་བརྗོད་སོང་། དེ་བཞིན་དེ་རིང་བསྟི་གནས་ཁང་གིས་འགྲེམས་སྤེལ་བྱས་པའི་ལག་དེབ་ཞིག་ནང་། ཁྱོད་ཀྱི་ལག་འཁྱེར་ཁ་པར་ནང་སྐད་འཕྲིན་ནང་འཇུག་བྱེད་པ་ནི། ཁྱོད་ཀྱིས་རྒྱ་གཞུང་མགྲོན་འབོད་བྱས་ནས་སོ་སོར་སོ་ལྟ་བྱེད་དུ་འཇུག་པ་ལྟ་བུ་ཡིན། རྒྱ་ནག་ཏུ་ཡོད་པའི་སྐད་འཕྲིན་གྱི་ཞབས་ཞུ་ལྟེ་བ་དེས་ཁྱོད་ཀྱི་སྐོར་དང་ཁྱོད་ཀྱི་འབྲེལ་མིང་། ཁ་པར་དང་འཕྲིན་ཐུང་། གླེང་མོལ་བཅས་གསོག་ཉར་དང་ཞིབ་ལྟ་བྱེད་ཐུབ་ཀྱི་ཡོད་པ་མ་ཟད། རྒྱ་ནག་གཞུང་ལ་མི་སྒེར་གྱི་གནས་ཚུལ་སོགས་ལྐོག་ལྟ་བྱེད་འཇུག་གི་ཡོད་སྟབས། གལ་སྲིད་ཁྱེད་ཀྱི་ཁ་པར་སྟེང་སྐད་འཕྲིན་ཡོད་ཚེ། ཁྱོད་ཀྱིས་གང་བྱས་པ་དག་ལ་རྒྱ་གཞུང་གིས་ལྟ་རྟོག་བྱེད་ཀྱི་ཡོད་པ་མ་ཟད། འབྲེལ་བ་བྱེད་ས་ཁག་ཀྱང་ཉེན་ཁའི་གནས་སུ་ལྷུང་གི་ཡོད་སྟབས། སྐད་འཕྲིན་བེད་སྤྱོད་མ་བཏང་སྔོན་ལ་བསམ་བློ་ཡག་པོ་ཐོངས་ཞེས་སོགས་བཀོད་འདུག གསར་འགོད་པ། དོན་གྲུབ།