རང་ལུས་མེར་བསྲེགས་གནང་འདུག

ད་ལྟ་རང་གནས་ཚུལ་འབྱོར་བ་ལྟར་ན། དེ་རིང་ཕྱི་དྲོའི་བོད་ནང་གི་ཆུ་ཚོད་ ༦ པ་ཡས་མས་ལ་ཡུལ་ཤུལ་སྐྱེ་རྒུ་མདོའི་གེ་སར་ཐང་ཆེན་གྱི་གཡས་ཟུར་དུ། བོད་པའི་གྲྭ་བ་ཞིག་གིས་རང་ལུས་མེར་བསྲེགས་གནང་ཡོད་འདུག དགེ་འདུན་པ་དེའི་འདས་སོན་དང་། མཚན་ལ་ཅི་ཟེར་དགོན་པ་གང་ནས་ཡིན་པ་སོགས་ཀྱི་ཞིབ་ཁྲའི་གནས་ཚུལ་ད་སྔ་གང་ཡང་ཤེས་རྟོགས་ཐུབ་མ་སོང་། གནས་ཚུལ་དེ་བྱུང་མ་ཐག་ཡུལ་ཤུལ་ཁུལ་གྲོང་ཁྱེར་གྱི་གཞུང་ལམ་མང་ཆེ་བ་དྲག་ཆས་ཉེན་རྟོག་དཔུང་དམག་གིས་བཀག་སྡོམ་བྱས་ཡོད་པ་མ་ཟད། ཁ་པར་དང་བརྡ་འཕྲིན་བརྒྱུད་ལམ་སོགས་ཀྱིང་སྟབས་བདེ་མེད་སྟབས། གནས་ཚུལ་ཐོན་རིམ་བཞིན་ཇེ་གསལ་དུ་གཏོང་ངེས་ཡིན། འདི་ནི་ད་ལོའི་ཕྱི་ཟླ་ ༥ ཚེས་ ༢༧ གྱི་མཚན་མོར། མདོ་སྨད་ཀན་སུའུ་ཞིང་ཆེན་ཀན་ལྷོ་ཁུལ་ཅོ་ནེ་རྫོང་ཁོངས། ཆས་བུ་གཤིས་སམ་ཆོས་དཔལ་ཞིང་བཀྲ་ཤིས་ཆོས་འཁོར་གླིང་དགོན་པའི་ཉེ་འདབས་སུ་ཡོད་པའི་རྒྱ་གཞུང་སྤྱི་བདེ་ཉེན་རྟོག་པ་དང་དམག་མི། ལས་དོན་རུ་ཁག་བཅས་མཉམ་སྡོད་བྱེད་སའི་(分局)ཅེས་པའི་སྒོ་ཁར། བོད་རིགས་བུ་མོ་སངས་རྒྱས་མཚོ་ཞུ་བས་རྒྱ་གཞུང་ལ་ངོ་རྒོལ་གྱིས་རང་ལུས་མེར་བསྲེགས་གནང་སྟེ་འདས་གྲོངས་སུ་ཕྱིན་པའི་རྗེས་ཀྱི་རང་ལུས་མེར་བསྲེགས་གནང་མཁན་ ༡༤༡ པ་དེ་ཆགས་ཡོད།  