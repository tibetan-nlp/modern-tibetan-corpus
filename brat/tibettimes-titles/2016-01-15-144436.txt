བརྒྱ་དཔོན་ཞིག་གིས་རང་ཤི་བརྒྱབ།

མོན་གྷོ་ཌི་ས་གནས་གཞིས་ཆགས་ཀྱི་གྲོང་སྡེ་དང་པོའི་བརྒྱ་དཔོན་ཡེ་ཤེས་འབྱུང་གནས་ལགས་ཀྱིས་རང་ཤི་བརྒྱབ་ཡོད་འདུག   ཟླ་འདིའི་ཕྱི་ཚེས་ ༡༣ ཉིན་གྱི་སྔ་དྲོའི་ཆུ་ཚོད་ ༩ ནས་ ༡༠ བར་ཙམ་ལ། མོན་གྷོ་ཌི་ས་གནས་གཞིས་ཆགས་ཀྱི་གྲོང་སྡེ་དང་པོའི་བརྒྱ་དཔོན་ཡེ་ཤེས་འབྱུང་གནས་ལགས་ཀྱིས་སྐེ་བཏགས་ཏེ་རང་ཤི་བརྒྱབ་ཡོད་འདུག   ད་ལྟའི་ཆར་ཁོང་གིས་རང་ཤི་རྒྱག་དགོས་པའི་རྒྱུ་རྐྱེན་གསལ་པོ་ཤེས་རྟོགས་ཐུབ་ཀྱི་མེད་ཀྱང་། སྤྱི་ཚོགས་གནས་འཕྲིན་ཁག་ཏུ་འདས་ལོའི་སྲིད་སྐྱོང་དང་སྤྱི་འཐུས་ཀྱི་སྔོན་འགྲོའི་འོས་བསྡུ་དང་འབྲེལ་བ་ཡོད་སྐོར་རྗོད་ཀྱི་འདུག ཕྱི་ལོ་ ༢༠༡༥ ཟླ་ ༡༠ ཚེས་ ༡༨ ཉིན་མོན་གྷོ་ཌི་ས་གནས་སུ་སྔོན་འགྲོའི་འོས་བསྡུ་གནང་སྐབས། ཡེ་ཤེས་འབྱུང་གནས་ལགས་ས་ཁུལ་འོས་བསྡུའི་འགན་འཛིན་ཡིན་པ་དང་། སྐབས་དེར་འོས་བླུག་མཁན་གྲྭ་བ་ཞིག་དང་རྙོག་གླེང་བྱུང་སྟེ། ཉེན་རྟོག་པས་གྲྭ་བ་དེ་བཀག་ཉར་བྱས་པ་མ་ཟད། འོས་བསྡུའི་སྒྲིག་གཞི་ལྟར་འོས་བླུགས་ཏུ་བཅུག་མེད་པ་རེད།   འདི་གའི་གསར་འགོད་པས་ས་གནས་མགོ་འཛིན་ལས་ཁུངས་སུ་ཁ་པར་བཏང་ཡང་ཁ་པར་ལེན་མཁན་མི་འདུག་ཀྱང་། ས་གནས་བོད་མི་ཞིག་གིས་ད་ལྟའི་ཆར་ཉེན་རྟོག་པས་ཡེ་ཤེས་འབྱུང་གནས་ལགས་ཀྱི་ཤི་རྐྱེན་ལ་ཞིབ་འཇུག་བྱེད་བཞིན་པའི་སྒང་རེད་ལ། ཁོང་གིས་རང་ཤི་རྒྱག་སྐབས་ཡི་གེ་ཞིག་བཞག་ཡོད་པ་དང་། དེའི་ནང་ས་གནས་སུ་སྔོན་འགྲོའི་འོས་བསྡུ་གནང་སྐབས་གྲྭ་བ་ཞིག་དང་རྙོག་གླེང་བྱུང་སྐབས་ཁོང་ལ་དྲང་པོའི་རྒྱབ་སྐྱོར་གནང་མེད་སྐོར་བྲིས་འདུག་ཟེར། ཡིན་ནའང་། ཡི་གེ་དེ་ཉེན་རྟོག་པས་ཞིབ་འཇུག་བྱེད་པར་ཁྱེར་ཡོད་པས་ནང་དོན་ཞིབ་ཕྲ་ག་རེ་བྲིས་ཡོད་མེད་གསལ་པོ་ཤེས་མ་སོང་། ཞེས་བརྗོད་བྱུང་།   གསར་འགོད་པ། པདྨ་མཚོ།