ཨ་རྒྱ་གཉིས་གྲོས་མཐུན་བྱུང་ཡོད་ཟེར།

རྡུལ་ཕྲན་མཚོན་ཆ་འགོག་རྒོལ་གྲོས་མོལ་ཚོགས་ཆེན་སྟེང་བྱང་ཀོ་རི་ཡའི་རྡུལ་ཕྲན་དང་རྒྱ་ནག་གི་ལྷོ་རྒྱུད་མཚོ་ཁུལ་རྩོད་གླེང་བཅས་ཀྱི་ཐད་ལ་གྲོས་མཐུན་བྱུང་ཡོད་སྐོར་བརྗོད་འདུག དེ་རིང་རྒྱ་ནག་ལྷོ་རྒྱུད་ནང་མོའི་གསར་ཤོག་ (scmp) ཅེས་པའི་སྟེང་། རྒྱ་ནག་གི་ཕྱི་འབྲེལ་བློན་ཆེན་ཝང་ཡེ་ཡིས་རེས་གཟའ་ལྷག་པའི་ཉིན་ཨ་རིའི་རྒྱལ་ས་ཝ་ཞིན་ཊོན་ནང་ཚོགས་པའི་རྡུལ་ཕྲན་མཚོན་ཆ་གཏན་འགོག་བཞུགས་མོལ་ཚོགས་འདུའི་སྟེང་ཨ་རིའི་སྲིད་འཛིན་ཨོ་བྷ་མ་དང་རྒྱ་ནག་གི་སྲིད་འཛིན་ཞི་ཅིན་ཕིན་གཉིས་ཀྱིས་རྒྱ་ནག་གི་ལྷོ་རྒྱུད་མཚོ་ཁུལ་བདག་དབང་རྩོད་གླེང་ཐད་གྲོས་མཐུན་བྱུང་ཡོད་ལུགས་བཤད་འདུག རྒྱ་ནག་གི་ཕྱི་འབྲེལ་བློན་ཆེན་ཝང་ཡེ་ཡིས། ཨ་རིའི་གཞུང་གིས་རྒྱ་ནག་གི་ལྷོ་རྒྱུད་མཚོ་ཁུལ་རྩོད་གླེང་ཐད་ཐེ་གཏོགས་བྱེད་རྒྱུ་མིན་སྐོར་བརྗོད་ཡོད་སྟབས། ཨ་རྒྱ་གཉིས་བར་གྱི་འབྲེལ་ལམ་ཐད་གནད་དོན་གང་ཡང་མེད་ལུགས་དང་། ད་ལོའི་ཕྱི་ཟླ་ ༡༡ པའི་ཚེས་ ༨ ཉིན་གྱི་ཨ་རིའི་སྐབས་ ༥༨ པའི་སྲིད་འཛིན་འོས་འདེམས་རྗེས་སུ། ཨ་རྒྱ་གཉིས་ཀྱི་འབྲེལ་ལམ་ཞི་བའི་ཐོག་ནས་མུ་མཐུད་ཡར་རྒྱས་འགྲོ་རྒྱུ་ཡིན་ཚུལ་སོགས་བཤད་ཅིང་། ཟླ་འདིའི་ཟླ་མགོར་རྒྱ་ནག་གིས་གལ་ཏེ་ཨ་རིའི་གཞུང་གིས་རྒྱ་ནག་གི་ལྷོ་རྒྱུད་མཚོ་ཁུལ་དུ་རང་དབང་གིས་འགྲུལ་སྐྱོད་དང་རྟོག་ཞིབ་བྱས་པ་ཡིན་ན། ཕྱོགས་གཉིས་བར་རྩོད་གཞི་ཆེ་རུ་འགྲོ་སྲིད་ལུགས་བཤད་ཡོད་པ་རེད། གནས་ཚུལ་ལྟར་ན། རྒྱ་ནག་གཞུང་གིས་བྷ་རུ་ནེ་དང་མ་ལེ་ཞི་ཡ། ཧྥེ་ལེ་ཕེན། ཝེ་ཋི་ནམ། ཐའེ་ཝན་སོགས་ལྷོ་ཤར་ཨེ་ཤེ་ཡའི་རྒྱལ་ཁབ་ཁག་གིས་རྒྱ་ནག་གི་ལྷོ་རྒྱུད་མཚོ་ཁུལ་བདག་དབང་རྩོད་གླེང་བྱེད་མིན་ལ་མ་བལྟས་པར། ལྷོ་རྒྱུད་མཚོ་ཁུལ་ཧྲིལ་བོ་རྒྱ་ནག་གི་མངའ་ཁུལ་ཡིན་ལུགས་བཤད་དེ་མཚོ་ཁུལ་དེ་དག་འཛུགས་སྐྲུན་དང་མཚོ་དམག་གི་རྟེན་གཞི་བཙུགས་ཡོད་པ་དང་། ལོ་རེ་བཞིན་མཚོ་ཁུལ་དེ་བརྒྱུད་ནས་འཛམ་གླིང་ཤར་ནུབ་རྒྱལ་ཁབ་ཁག་བར་ཨ་སྒོར་ཐེར་འབུམ་མང་པོའི་ཚོང་ཟོག་སྐྱེལ་འདྲེན་བྱེད་ཀྱི་ཡོད་སྟབས། ཨ་རིའི་དྲག་ཆས་དམག་དཔུང་གི་རམ་འདེགས་ལ་བརྟེན་ནས་ལྷོ་ཤར་ཨེ་ཤེ་ཡའི་རྒྱལ་ཁབ་ཁག་གིས་རྒྱ་ནག་གི་གླེང་ཕྱོགས་ལ་མི་འདོད་པའི་ཡ་ལན་སློག་གི་ཡོད་པ་དང་། ལྷག་པར་དུ་འདས་པའི་ཟླ་བ་འདི་དག་རིང་ཨ་རི་དང་ལྷོ་ཤར་ཨེ་ཤེ་ཡའི་རྒྱལ་ཁབ་ཁག་གི་མཉམ་འབྲེལ་དམག་དཔུང་གིས་རྒྱ་ནག་གི་ལྷོ་རྒྱུད་མཚོ་ཁུལ་དུ་དམག་སྦྱོང་བྱེད་ཀྱི་ཡོད་སྟབས། རྒྱ་ནག་གཞུང་གིས་གནས་ཚུལ་དེས་རྒྱ་ནག་གི་མཚོ་ཁུལ་བདག་དབང་ལ་གཏོར་བརླག་བཏང་བའི་སྐྱོན་བརྗོད་བྱེད་ཀྱི་ཡོད་པ་རེད། གཞན། ད་རེབ་ཀྱི་བཞུགས་མོལ་ཚོགས་ཆེན་སྟེང་བྱང་ཀོ་རི་ཡའི་རྡུལ་ཕྲན་གསར་བཟོ་དང་ཚོད་ལྟ་གཏན་འགོག་བྱེད་ཐབས་སུ་མཉམ་འབྲེལ་རྒྱལ་ཚོགས་ཀྱིས་བྱང་ཀོ་རི་ཡར་སྤྲད་པའི་དཔལ་འབྱོར་ཉེས་ཆད་ཐད་ཨ་རི་དང་ལྷོ་ཀོ་རི་ཡ། དེ་བཞིན་རྒྱ་ནག་སོགས་འཛམ་གླིང་ཤར་ནུབ་རྒྱལ་ཁབ་གིས་མོས་མཐུན་བྱས་ཡོད་པ་དང་། བྱང་ཀོ་རི་ཡས་ཨ་རི་གཙོས་པའི་འཛམ་གླིང་ཤར་ནུབ་རྒྱལ་ཁབ་ཁག་གིས་བྱང་ཀོ་རི་ཡའི་རྡུལ་ཕྲན་མཚོན་ཆ་འགོག་རྒོལ་བྱེད་པའི་གནད་དོན་དེ་ནི་སྔོན་ཆད་འཛམ་གླིང་དམག་ཆེན་གཉིས་པའི་ཁྲོད་ཀྱི་ལི་ཉེན་གྷ་ར་ཌི་ (Leningrad) དང་གྲང་དམག་གི་མེ་ཤུགས་འཕུར་མདེལ་རྩོད་གླེང་སྐབས་ཀྱི་ཁུ་བྷ་ (Cuba) དང་འདྲ་བོ་ཡོད་སྐོར་བརྗོད་འདུག གསར་འགོད་པ། པདྨ་རྒྱལ།