ཧི་མ་ཅལ་ནང་འོས་འཕེན་དེབ་སྐྱེལ་བ་བོད་མི་
༡༤༠༠ འདུག

རྒྱ་གར་ཧི་མ་ཅལ་མངའ་སྡེའི་གྲོས་ཚོགས་འཐུས་མི་འོས་བསྡུའི་ནང་དྷ་རམ་ས་ལ་ནས་བོད་མི་ ༢༠༠ ལྷག་དང་སྦིར་ཁུལ་ནས་ ༡༠༤༧ བྱུང་ཡོད་སྐོར་བརྗོད་འདུག ཕྱི་ཟླ་༩ པའི་ཚེས་ ༣༠་ཉིན་རྒྱ་གར་དུས་བབ་ཀྱིས་གནས་ཚུལ་སྤེལ་བ་ལྟར་ན། ད་ལོ་ནས་བོད་པ་སྐྱབས་བཅོལ་བ་ཚོས་རྒྱ་གར་ཧི་མ་ཅལ་མངའ་སྡེའི་གྲོས་ཚོགས་འཐུས་མི་འོས་འདེམས་ནང་ཆ་ཤས་ཐེངས་དང་པོ་ལེན་གྱི་ཡོད་པ་དང་། མངའ་སྡེའི་འོས་བསྡུ་ལས་ཁུངས་ནས་དེ་སྔོན་ནས་བོད་པ་སྐྱབས་བཅོལ་བ་ཚོས་སོ་སོའི་འདོད་མོས་ལྟར་འོས་བསྡུའི་ཆ་ཤས་ལེན་པར་དེབ་སྐྱེལ་བྱེད་ཀྱི་ཡོད་པ་དང་། ད་ལོར་གསར་དུ་མི་གྲངས་ ༣༠༠ ཡིས་དེབ་སྐྱེལ་བྱས་ཡོད་ལ། ཕྱི་ལོ་ ༢༠༡༤ ལོ་ནས་བཟུང་བོད་པ་ཚོར་འོས་བསྡུའི་ཆ་ཤེས་ལེན་རྒྱུའི་ཐོབ་ཐང་སྤྲད་ཡོད་སྐོར་བརྗོད་འདུག དྷ་ས་ས་གནས་ཁྲིམས་དཔོན་(Shravan Manta)ལགས་ཀྱིས་ང་ཚོར་འབྱོར་བའི་གྲངས་ཐོ་ལྟར་ན། ཧི་མ་ཅལ་ནང་འོས་བསྡུའི་ཆ་ཤས་ལེན་མཁན་ཁྱོན་བོད་པ་ ༡༤༠༠ ཡོད་པ་དང་། དེའི་ཁྲོད་ནས་མི་ ༢༡༧ དྷ་རམ་ས་ལ་རང་ནས་ཡིན་པ་དང་།  མི་གྲངས་ ༡༠༤༧ སྦིར་ཁུལ་ནས་ཡིན་སྐོར་བརྗོད་འདུག ཡང་རྒྱ་གར་དུས་བབ་ཀྱི་གནས་ཚུལ་དེའི་ནང་དུ། བོད་མིའི་སྒྲིག་འཛུགས་ནས་རྒྱ་གར་གྱི་མི་སེར་ཐོབ་ཐང་ལེན་མིན་དེ་མི་སྒེར་གྱི་རང་དབང་ཡིན་པར་ངོས་འཛིན་གྱིས་བཀག་འགོག་གང་ཡང་གནང་གི་མེད་ཀྱང་། བོད་པའི་སྤྱི་ཚོགས་ནང་རྒྱ་གར་གྱི་མི་སེར་ཐོབ་ཐང་བླངས་ན་བོད་དོན་འཐབ་རྩོད་ལ་གནོད་པ་ཡོད་པའི་ལྟ་ཚུལ་འཛིན་མཁན་དང་། ཡང་སོ་སོ་འཚོ་གནས་བྱས་ཡོད་པའི་སྤྱི་ཚོགས་དེའི་ནང་ཐོབ་ཐང་གང་ཡོད་པ་བླངས་ཏེ་མུ་མཐུད་རང་ཉིད་ཀྱི་ངོ་བོ་དང་དམིགས་ཡུལ་མ་བརླག་པ་བྱེད་དགོས་པའི་ལྟ་ཚུལ་འཛིན་མཁན་བཅས་རིགས་གཉིས་ཡོད་སྐོར་བརྗོད་འདུག མི་རིང་བར་ཕྱི་ལོ་ ༢༠༡༧ ལོའི་ཧི་མ་ཅལ་མངའ་སྡེའི་གྲོས་འཐུས་མི་ཁྱོན་ ༦༤ འོས་འདེམས་གནང་རྒྱུ་ཡིན་པ་དང་། རྒྱ་གར་གྱི་མངའ་སྡེ་ཨུ་ཌར་པར་དེ་ཤི་དང་མ་ནི་པུར། པན་ཇབ། ཨུ་ཌཱ་ར་ཁན། གྷོ་བ་བཅས་སུ་འོས་བསྡུ་བྱས་ཟིན་ཡོད་འདུག གསར་འགོད་པ། སངས་རྒྱས་དཀོན་མཆོག