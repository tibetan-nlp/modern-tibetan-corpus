དམིགས་བསལ་འགན་འཛིན་ཚོགས་འདུ་བསྡུས།

སཾ་བྷ་ཊ་སྤྱི་ཁྱབ་འགན་འཛིན་ཀརྨ་ཆུང་བདག་ལགས་ཀྱིས་ང་ཚོས་སེམས་ཅན་ཐམས་ཅད་བསམ་མ་ཐུབ་ནའང་སོ་སོའི་རྒྱལ་ཁབ་དང་སོ་སོའི་མི་རིགས། སོ་སོའི་འཐབ་རྩོད་ལ་བསམ་བློ་གཏོང་དགོས་པ་དེ་གལ་ཆེན་པོ་ཡིན་སྐོར་གསུངས་སོང་། དེ་རིང་སྔ་དྲོའི་ཆུ་ཚོད་ ༡༠ སྟེང་བཞུགས་སྒར་དྷ་སའི་ཉེ་འདབས་ཀྱི་ཤེས་རབ་དགའ་ཚལ་སློབ་གླིང་གི་ཚོགས་ཁང་དུ་སཾ་བྷོ་ཊ་བོད་སློབ་ཚོགས་པའི་གོ་སྒྲིག་འོག ཟླ་འདིའི་ཕྱི་ཚེས་ ༢༧ ནས་ ༢༩ བར་འཚོགས་འཆར་ཡོད་པའི་སཾ་བྷོ་ཊ་བོད་སློབ་ཚོགས་པའི་ཁྱབ་ཁོངས་གཏན་ཉིན་སློབ་གྲྭ་ཁག་གི་དམིགས་བསལ་འགན་འཛིན་ཚོགས་འདུ་དབུ་འཛུགས་གནང་སོང་ལ། སྐུ་མགྲོན་གཙོ་བོར་སྲིད་སྐྱོང་བློ་བཟང་སེང་གེ་མཆོག་དང་ཤེས་རིག་བཀའ་བློན་དངོས་གྲུབ་ཚེ་རིང་མཆོག སཾ་བྷོ་ཊ་སྤྱི་ཁྱབ་འགན་འཛིན་ཀརྨ་ཆུང་བདག་ལགས་བཅས་ཀྱི་གཙོས་པའི་སཾ་བྷོ་ཊ་བོད་སློབ་ཚོགས་པའི་ཁྱབ་ཁོངས་སློབ་གྲྭ་ ༨ གྱི་སློབ་སྤྱི་རྣམས་པ་དང་གསར་དུ་འཛུལ་ཞུགས་གནང་འཆར་ཡོད་པའི་སློབ་གྲྭ་ཁག་ ༡༣ གྱི་སློབ་སྤྱི་རྣམ་པ། དེ་བཞིན་བོད་མིའི་སྒྲིག་འཛུགས་ཤེས་རིག་ལས་ཁུངས་ཀྱི་ལས་བྱེད་ཁག་ཅིག་བཅས་འཛོམས་འདུག ཚོགས་འདུའི་ཐོག་མར་སཾམ་བྷོ་ཊ་སྤྱི་ཁྱབ་འགན་འཛིན་ཀརྨ་ཆུང་བདག་ལགས་ཀྱིས་སཾ་བྷོ་ཊ་བོད་སློབ་ཚོགས་པའི་ཁྱབ་ཁོངས་གཏན་ཉིན་སློབ་གྲྭ་ཁག་གི་དམིགས་བསལ་འགན་འཛིན་ཚོགས་འདུའི་དགོས་དམིགས་སྐོར་ངོ་སྤྲོད་དང་འབྲེལ་ཏེ། དེ་རིང་ང་ཚོས་དམིགས་བསལ་འགན་འཛིན་ཚོགས་འདུ་ཚོགས་འཚོགས་དགོས་པའི་དམིགས་བསལ་དགོངས་དོན་གཙོ་བོ་ཉེ་ཆར་ང་ཚོས་བོད་སློབ་ཁག་ ༡༠ རྩིས་བླངས་པ་རེད། དེའི་སྔོན་ལ་ང་ཚོས་གཞི་རིམ་འོག་མ་ནས་སློབ་གྲྭ་ཁག་ ༤ དང་། དེའི་སྒང་ལ་སྔོན་འགྲོའི་སློབ་གྲྭ་ ༣༣ རྩིས་བླངས་ཡོད་པ་རེད། ཉེ་ཆར་རིང་ལ་ང་ཚོས་གཞི་རིམ་འོག་མ་ ༥ དང་གཞི་རིམ་བར་མ་ ༥ རྩིས་ལེན་དུས། སློབ་གྲྭ་མང་པོའི་ནང་འགན་འཛིན་གསར་བ་བསྐོ་བཞག་དང་། སློབ་གྲྭ་ཁ་ཤས་ནང་གི་འགན་འཛིན་ས་གནས་གསར་བར་འཁེལ་ཡོད་སྟབས། ང་ཚོས་སློབ་གྲྭ་ཁག་འཛིན་སྐྱོང་གནང་སྟངས་ཐད་ལམ་སྟོན་དང་འགྲོ་ལུགས་འགྲོ་སྟངས་ཐོག་གྲོས་བསྡུར་བྱ་རྒྱུ་དེ་ཡིན། ཞེས་བརྗོད་བྱུང་། ཁོང་གིས་ད་ཆར་སཾ་བྷ་ཊ་བོད་སློབ་ཚོགས་པའི་ཁྱབ་ཁོངས་སུ་འཛིན་རིམ་བཅུ་བ་དང་བཅུ་གཉིས་ཡོད་མཁན་རྣམས་ཕུད་གཞན་ཚང་མ་རྩིས་ལེན་ཚར་རེད། འཛིན་རིམ་བཅུ་བ་དང་བཅུ་གཉིས་ཡོད་མཁན་སློབ་གྲྭ་ ༡༤ ཆགས་ཀྱི་འདུག དེའི་ནང་ནས་འཛིན་རིམ་བཅུ་པ་ཡོད་མཁན་ ༥ དང་། དེའི་འཕྲོས་རྣམས་འཛིན་རིམ་བཅུ་གཉིས་པའི་སློབ་གྲྭ་ཁག་རེད། སཾ་བྷོ་ཊ་བོད་སློབ་ཚོགས་པའི་ཁྱབ་ཁོངས་སུ་རྩིས་ལེན་བྱས་པའི་སློབ་གྲྭ་ཁག་གིས་གདོང་ལེན་བྱ་རྒྱུ་གལ་ཆེས་ཤོས་དེ། སློབ་གྲྭ་ཁག་གི་དགེ་རྒན་དང་ལས་བྱེད། དེ་བཞིན་འཛིན་སྐྱོང་གནང་མཁན་ཚོའི་ངོས་ནས་སེམས་ཐག་ཆོད་པོ་ཞིག་དགོས་ཀྱི་འདུག ནམ་རྒྱུན་ང་ཚོས་གཞན་ཕན་གཞན་ཕན་ཞེས་བཤད་བསྡད་པ་དང་། རང་ལས་གཞན་གཅེས་སུ་འཛིན་རྒྱུ་ཞེས་པ་དེ་ད་ཆར་ང་ཚོས་དངོས་སུ་ལག་ལེན་བསྟར་བའི་དུས་ཚོད་ཅིག་ལ་སླེབས་བསྡད་ཡོད་པ་རེད་བསམ་གྱི་འདུག དེ་བཞིན་ང་ཚོ་ཚང་མ་ནང་པ་ཆགས་བསྡད་ཡོད་སྟབས། སེམས་ཅན་ཐམས་ཅད་བསམ་མ་ཐུབ་ནའང་། སོ་སོའི་རྒྱལ་ཁབ་དང་སོ་སོའི་མི་རིགས། སོ་སོའི་འཐབ་རྩོད་ལ་བསམ་བློ་གཏོང་དགོས་པ་དེ་དཔེ་གལ་ཆེན་པོ་རེད། དེར་བརྟེན་གལ་ཆེས་ཤོས་སེམས་ཀྱི་ཐག་གཅོད་དགོས་པ་གལ་ཆེན་པོ་རེད་བསམ་གྱི་འདུག སེམས་ཀྱི་ཐག་ཆོད་ཡོད་ཚར་བའི་རྗེས་ལ། ཕྱིའི་མཐུན་རྐྱེན་དེ་ཚོ་བསྒྲུབ་རྒྱུ་དཔེ་མི་སྲིད་པའི་ལས་སླ་པོ་རེད། ཅེས་བརྗོད་བྱུང་། ད་ལྟའི་བོད་སློབ་ཁག་གི་སློབ་ཕྲུག་ཚོའི་ཤེས་ཡོན་སློབ་གསོ་འཐུས་ཤོར་ཕྱིན་པ་དེ་ཁ་གསབ་གནང་ཕྱོགས་སྐོར་ལ་ཁོང་གིས། ཏན་ཏན་བོད་སློབ་ཁག་རྩིས་ལེན་དང་གསར་དུ་འཛིན་སྐྱོང་བྱེད་པར་དུས་འགྱངས་ཕྱིན་ཡོད་པ་རེད་དེ། དུས་འགྱངས་ཕྱིན་པ་དེ་ཡང་གང་ཅིའི་ཕྱོགས་ནས་འཐུས་ཤོར་ཕྱིན་པ་དེ་འདྲ་རྩ་བ་ནས་མ་རེད། སྔོན་མ་ནས་ང་ཚོས་བཤད་བསྡད་པ་དེ་རང་འཇགས་སུ་ང་ཚོས་རྩིས་ལེན་དུས་ནས་དཀའ་ངལ་དེ་ག་རང་འཕྲད་བསྡད་ཡོད་པ་རེད། དེ་ག་རེ་རེད་ཞུས་ན། གཞན་དབང་སྟབས་བསྟུན་དུ་འགྲོ་གི་ཡོད་པ་རེད། གཞན་དབང་སྟབས་བསྟུན་གྱི་ནང་ནས་སྒང་གི་འགན་འཛིན་རེད། དྲུང་ཆེ་རེད། དེ་ཚོ་མཉམ་དུ་ང་ཚོས་བཀའ་མོལ་ཡག་པོ་འགྲོ་གི་ཡོད་དེ། འོག་ལ་ཡོད་མཁན་མི་ཁ་ཤས་ཤིག་གི་ཇུས་ངན་ལ་བརྟེན་ནས་ད་ལྟའི་བར་ལམ་ལྷོང་མ་བྱུང་བར་འདི་ལྟར་ཕྱིན་པ་རེད། དེར་བརྟེན་དེ་ཁ་གསབ་བྱ་རྒྱུ་ཏན་ཏན་གལ་ཆེན་པོ་ཞིག་ཆགས་ཀྱི་ཡོད་པ་དང་། ཁ་གསབ་བྱ་ཕྱོགས་ཐད་ནས་ང་ཚོས་གལ་ཆེས་ཤོས་ཤིག་ག་རེ་མཐོང་གི་འདུག་ཟེར་ན། འགན་འཛིན་ཚོའི་ངོས་ནས་ལག་བསྟར་བྱེད་སྟངས་ལ་དཔེ་མི་སྲིད་པའི་རག་ལས་ཡོད་པ་རེད་བསམ་གྱི་འདུག ངས་ནམ་རྒྱུན་ག་རེ་བཤད་བསྡད་ཡོད་ཟེར་ན། སློབ་གྲྭའི་ནང་ལོགས་ལ་བརྒྱ་ཆ་བརྒྱ་འགྱུར་བ་གཏོང་དགོས་ཀྱི་ཡོད་ན། དང་པོ་དེ་ལ་འགན་འཛིན་ཁོ་རང་བརྒྱ་ཆ་བརྒྱ་འགྱུར་བ་དགོས་ཀྱི་ཡོད་པ་དང་། དེ་ལ་བརྟེན་ནས་དགེ་སློབ་གཉིས་ཀྱང་བརྒྱ་ཆ་བརྒྱ་འགྱུར་བ་འགྲོ་གི་རེད། དེར་བརྟེན་ད་ལན་ང་ཚོས་འདིར་ཚོགས་འདུའི་ཐོག་འགན་འཛིན་གྱི་བྱེད་ཕྱོགས་དང་འགན་འཛིན་གྱི་འཆར་ལས་གནང་ཕྱོགས། དེ་བཞིན་སློབ་གྲྭ་ཁག་འཛིན་སྐྱོང་བྱེད་ཕྱོགས་དང་ཡིག་ཚད་ལེན་ཕྱོགས། དེ་ཚོའི་ཐོག་ལ་བཀའ་མོལ་ཞིབ་ཕྲ་གནང་གི་རེད། གལ་སྲིད་ང་ཚོས་འདིར་བཀའ་མོལ་དང་གྲོས་ཆོད་བྱུང་བ་ནང་བཞིན་ས་གནས་ཐོག་ཏུ་ལག་བསྟར་བྱ་ཐུབ་པ་བྱུང་ཚེ། རིམ་པས་ང་ཚོ་སྐུ་ཚབ་ཏན་ཏན་བྱ་ཐུབ་ཀྱི་རེད་བསམ་གྱི་འདུག ཤེས་ཡོན་ཐོག་སྐུ་ཚབ་ཀྱི་སྐད་ཆ་བཤད་ཡོང་དུས། དེ་ཉོ་འཚོང་གི་སྐུ་ཚབ་འདྲ་བོ་ཞིག་རྩ་བ་ནས་ཆགས་ཀྱི་ཡོད་པ་མ་རེད། དེར་བརྟེན་ཤེས་ཡོན་གྱི་ལས་ཀ་ག་རེ་བྱས་ནའང་། དེ་ལ་དུས་ཚོད་དགོས་པ་ཏན་ཏན་ཆགས་ཀྱི་ཡོད་པ་རེད། ད་ལན་ང་ཚོ་འདིར་འཛོམས་ནས་རྨང་གཞི་མ་ཚུགས་ནའང་བརྟན་པོ་ཞིག་ཏན་ཏན་ཡོང་གི་རེད་བསམ་གྱི་འདུག ཅེས་བརྗོད་བྱུང་། སྐུ་མགྲོན་གཙོ་བོ་སྲིད་སྐྱོང་བློ་བཟང་སེང་གེ་མཆོག་གིས་ཤེས་ཡོན་ཡར་རྒྱས་འགྲོ་དང་མ་འགྲོ་ཟེར་བ་དེ་མཐུན་རྐྱེན་དང་ངོས་འཛིན་རེད་མི་འདུག ཕོགས་ཀྱང་རེད་མི་འདུག ག་རེ་རེད་འདུག་ཟེར་ན་སློབ་སྤྱི་དང་དགེ་རྒན་གྱིས་འགན་འཁུར་མ་འཁུར་རང་རེད་འདུག དེར་བརྟེན་དེ་རིང་རྣམ་པ་ཚོ་ཚང་མ་འདིར་ཕེབས་བསྡད་ཡོད་པ་དང་། ཉིན་གཉིས་དང་ཕྱེད་ཀའི་རིང་བསམ་ཚུལ་བརྗེ་ལེན་གནང་སྐབས། སློབ་སྤྱི་གསར་པ་ཚོ་ཡིན་ནའང་ག་འདྲ་བྱེད་དགོས་པ་རེད་ཟེར་བ་ཏན་ཏན་ཡོང་གི་རེད་བསམ་གྱི་འདུག བསམ་ཚུལ་བརྗེ་ལེན་སྐབས་ཉམས་མྱོང་ཅན་ཚོས་གཏིང་ཟབ་པོ་དང་ཧ་ལས་པ་གསུང་རྒྱུ་ཡོད་པ་རེད་བསམ་གྱི་འདུག དེ་ཚོ་ཡིད་ལ་བཅིངས་བའི་ཐོག་ནས་སློབ་གྲྭ་ཁག་ལ་ཕེབས་པའི་སྐབས་སུ་ལག་བསྟར་གནང་རྒྱུ་ཤིན་ཏུ་གལ་ཆེན་པོ་རེད། དེ་ནས་༧གོང་ས་མཆོག་ནས་ལྗགས་རྩོམ་གནང་བའི་ཆོས་དང་མ་འབྲེལ་བའི་བཟང་སྤྱོད་གོང་སྤེལ་གཏོང་ཕྱོགས་ཀྱི་དེབ་རྣམས་དཔེ་མཛོད་བརྒྱུད་དེ་ང་ཚོའི་སློབ་གྲྭའི་ནང་ཡོང་གི་ཡོད་པ་རེད། ང་ཚོའི་སློབ་གྲྭའི་ནང་བྱུང་ན་ད་ལོ་དང་། ད་ལོ་མ་བྱུང་ན་ལོ་རྗེས་མར་ཡིན་གཅིག་མིན་གཅིག་གིས་ལག་བསྟར་གནང་དགོས་པ་རེད། གང་ཡིན་ཟེར་ན། འཛམ་གླིང་སྤྱི་ཡོངས་ཀྱི་ནང་༧གོང་ས་མཆོག་ནས་ནང་ཆོས་གཞིར་བཞག་པའི་ཐོག་ནས་ཡ་རབས་བཟང་སྤྱོད་དགོས་པའི་བཀའ་སློབ་ལམ་སྟོན་གནང་གི་ཡོད་པ་རེད་ལ། ༧གོང་ས་མཆོག་ལ་དད་གུས་བརྩི་བཀུར་བྱེད་མཁན་ས་ཡ་མང་པོ་ཡོད་པ་རེད། ཆོས་དང་མ་འབྲེལ་བའི་བཟང་སྤྱོད་གོང་འཕེལ་གཏོང་བའི་ཐོག་ལའང་དོ་སྣང་བྱེད་མཁན་མང་པོ་ཞེ་དྲགས་ཡོད་པ་རེད། འབྲུག་དང་མེག་སི་ཁོ། ཨ་རི། ཁ་ན་ཌ་སོགས་ཀྱིས་ལག་བསྟར་བྱ་རྒྱུ་ཡིན་ཟེར་མཁན་ཡོད་པ་རེད་ལ། འགའ་ཤས་ཀྱིས་སློབ་ཚན་འཁྲིད་དེ་ལག་བསྟར་བྱེད་ཀྱི་ཡོད་ཟེར་གྱི་ཡོད་པ་རེད། དངོས་གནས་བྱས་ན་དང་ཤོས་ང་ཚོས་ལག་བསྟར་བྱེད་དགོས་པ་རེད་བཱ། ང་ཚོའི་ཕྲུ་གུ་ཚོར་ནང་ཆོས་གཞིར་བཞག་པའི་ཡ་རབས་བཟང་སྤྱོད་ཡོད་ཅེས་འཛམ་གླིང་ལ་ངོམ་རྒྱུ་དེ་དངོས་གནས་བྱས་ན་ང་ཚོའི་སློབ་ཕྲུག་ཚོས་ངོམ་དགོས་ཀྱི་ཡོད་པ་རེད། ཅེས་གསུངས་སོང་ལ། བཀའ་ཤག་ནས་ལོ་ ༥ ཡི་ནང་ཤེས་ཡོན་ཐོག་མཐུན་རྐྱེན་ག་རེ་སྦྱོར་དགོས་པ་ཡིན་ནའང་གང་ཐུབ་སྦྱོར་རྒྱུ་ཡིན་སྐོར་སོགས་གསུང་སོང་། དེའི་རྗེས་ཤེས་རིག་བཀའ་བློན་དངོས་གྲུབ་ཚེ་རིང་མཆོག་གིས། ང་ཚོར་འགན་ཆེན་པོ་འདུག་ཟེར་བ་དེ། སྔོན་མ་ལས་ཡག་པོ་ཞིག་དང་སྔོན་མ་ལས་དྲག་པ་ཞིག་ཡར་རྒྱས་འགྲོ་བ་ཞིག་ང་ཚོས་ཏན་ཏན་གནང་དགོས་ཀྱི་ཡོད་པ་རེད་བསམ་གྱི་འདུག དེ་སཾ་བྷོ་ཊ་བོད་སློབ་ཚོགས་པའི་ཁྱབ་ཁོངས་ཀྱི་སློབ་གྲྭ་ཁག་ ༡༤ ཡི་སློབ་སྤྱི་ཚོས་ཐུགས་ལ་ངེར་པར་དུ་ཉར་རོགས་གནོང་། ང་ཚོས་འགན་ཁུར་བའི་ཐོག་ནས་དངོས་གནས་དྲང་གནས་ཕྲུ་གུ་ཚོར་ལྟ་སྐྱོང་གི་ཐོག་ནས་རེད། ཕྲུ་གུའི་ཤེས་ཡོན་གནས་ཚུལ་ཐོག་ཡག་པོ་ཆགས་སོང་། ཡར་རྒྱས་ཕྱིན་འདུག་ཟེར་བ་ཞིག་དང་། མང་ཚོགས་ནང་ཡིན་ནའང་དེ་ལབ་ཐུབ་པ་ཞིག་ངེས་པར་དུ་བྱེད་ཐུབ་པ་དགོས་ཀྱི་འདུག དེ་ཤོག་ཐོག་ནས་སྟོན་ཐུབ་པ་ཞིག་དགོས་ཀྱི་འདུག ཕྲུ་གུའི་རང་རྟོག་ཡིན་ནའང་དེ་དངོས་སུ་ཡོད་བསྡད་པ་ཞིག་དགོས་ཀྱི་འདུག དེ་འདྲ་ཡོང་བའི་ཆད་དུ། དཔེར་ན་ང་རང་ཡིན་ནའང་གང་ཐུབ་ཅི་ཐུབ་ཀྱིས་སློབ་གྲྭ་ཁག་ནང་ལྟ་སྐོར་ལ་བཅར་དགོས་བསམ་བསྡད་ཡོད། འདིར་དྲུང་ཆེ་རྣམས་པ་དང་འགན་འཛིན་རྣམས་པ་ཚོ་བཞུགས་ཡོད་པ་རེད། ཁ་སང་ང་ཚོས་ཡང་ནས་ཡང་དུ་སྔར་བས་ལྷག་པར་ལོ་ཁ་ཤས་ནང་ག་འདྲ་ཞིག་གི་ཐོག་ནས་འབད་བརྩོན་གནང་རྒྱུ་དང་ཕྱག་ལས་མཉམ་དུ་གནང་རྒྱུའི་སྐོར་ལ་བཀའ་མོལ་བྱུང་དུས། ཁོང་ཚོའི་བསམ་ཚུལ་ང་ཚོ་དང་གཅིག་པ་རེད། དེར་བརྟེན་ཕྱོགས་གཞན་ཞིག་ནས་བལྟས་ན། འདས་པའི་ལོ་གཉིས་གསུམ་ནང་སློབ་གྲྭ་ཁག་རྩིས་ལེན་བྱུང་མ་བྱུང་བར་ནས་ཕྲུ་གུ་ཚོར་དཀའ་ངལ་ཕྲད་ཡོད་པ་རེད། དེའི་ཐོག་ལ་ཡིན་ནའང་ཁ་གསབ་ག་འདྲ་ཐུབ་ཀྱི་འདུག ཁ་གསབ་ཀྱི་འཆར་གཞི་ག་རེ་འཐེན་དགོས་ཀྱི་འདུག གང་ལྟར་ཕྲུ་གུ་ཚོའི་ཤེས་ཡོན་སློབ་གསོ་ཚད་དང་ལྡན་ཞིག་བཟོ་དགོས་ཀྱི་འདུག དེ་ཚང་མས་ངེས་པར་དུ་དགོངས་པ་བཞེས་རོགས་གནོང་ཞུ་རྒྱུ་ཡིན། ཞེས་གསུང་སོང་། གསར་འགོད་པ། པདྨ་རྒྱལ།