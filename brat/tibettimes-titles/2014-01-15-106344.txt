ངྷ་རམ་ས་ལའི་བོད་མིའི་སྡོད་ཁང་ ༢༡༠
གཏོར་འཆར།

རྒྱ་གར་ཧི་མ་ཅྰལ་མངའ་སྡེའི་སིམ་ལ་ཁྲིམས་ཁང་གིས། བཞུགས་སྒར་ངྷ་རམ་ས་ལར་ཡོད་པའི་བོད་མིའི་སྡོད་ཁང་ ༢༡༠ གཏོར་རྒྱུའི་ཉན་ཞིབ་ཀྱི་དུས་ཡུན་ཕྱི་ཟླ་ ༣ ཚེས་ ༢༧ བར་འཕར་འགྱངས་བྱས་ཡོད་འདུག སིམ་ལ་ས་གནས་མགོ་འཛིན་ལས་ཁུངས་ཀྱིས་གནས་ཚུལ་བཏང་འབྱོར་ལྟར་ན། སྔར་ལོ་རྒྱ་གར་ཧི་མྰ་ཅལ་མངའ་སྡེའི་ཤིང་ནགས་ལས་ཁུངས་ཀྱིས་རྡ་རམ་ས་ལའི་མེག་གྷན་ཁུལ་གྱི་བོད་མིའི་ཁྱིམ་ཚང་ ༢༡༠ ལ། ཤིང་ནགས་ས་ཆ་ཧམ་བཟོས་བྱས་ཡོད་ཚུལ་དང་། གང་མགྱོགས་ཕྱིར་ཕུད་དགོས་པའི་བཀའ་རྒྱ་འབྱོར་ཡོད་པ་མ་ཟད། ཧི་མ་ཅྰལ་མངའ་སྡེའི་སིམ་ལ་ཁྲིམས་ཁང་ (National Green Tribunal) གིས། ༢༠༡༣ ལོའི་ཟླ་ ༧ ཚེས་ ༢༩ ཉིན་ཚོགས་ཆུང་ཆེད་འཛུགས་ཀྱིས་ཞིབ་འཇུག་བྱེད་དགོས་པའི་བཀའ་ཕེབས་པ་ལྟར། ཞིབ་འཇུག་ཚོགས་ཆུང་ཞིག་ངྷ་རམ་ས་ལར་ཡོང་སྟེ་ཞིབ་འཇུག་ཞིབ་ཕྲ་གནང་བའི་སྙན་ཐོའི་ནང་དུའང་། བོད་མི་རྣམས་ཀྱིས་ཤིང་ནགས་ཀྱི་ས་ཆ་བཟུང་བ་དང་ཤིང་ནགས་གཅོད་འདྲེག་བྱས་ཡོད་ཚུལ་དང་། ཁང་པ་ཐོག་རྩེགས་མང་པོ་བརྒྱབ་ཡོད་པ་དང་བྲག་རྡོའི་ཐོག་རི་མོ་འདྲ་མིན་བརྐོས་པ། ཤིང་ནགས་ས་ཆའི་ཐོག་དར་ལྕོག་སོགས་བཙུགས་ཏེ་ཁོར་ཡུག་ལ་གནོད་འཚེ་ཆེན་པོ་བྱུང་ཡོད་ཚུལ་སོགས་བཀོད་འདུག དེའི་རྗེས་སིམ་ལ་ཁྲིམས་ཁང་གིས་བོད་མིའི་བྱེད་སྒོ་མཐའ་དག་མཚམས་འཇོག་དགོས་པ་མ་ཟད། ཤིང་ནགས་སྲུང་སྐྱོབ་ལས་ཁུངས་ནས་ཁང་པ་ག་ཚོད་གཏོར་ཚར་མིན་དང་། ལག་བསྟར་ཇི་བྱུང་གི་སྙན་ཐོ་ཁྲིམས་ཁང་ལ་འབུལ་དགོས་པའི་བཀའ་ཕེབས་སྟབས། ཤིང་ནགས་སྲུང་སྐྱོབ་ལས་ཁུངས་ཀྱིས་སྙན་ཐོའི་ནང་ཁང་པ་དེའི་རིགས་གཏོར་རྒྱུ་ཡིན་པ་དང་། གཏོར་ཚར་རྗེས་ཞིག་རོ་གཡུག་ས་སོགས་འཆར་གཞི་སྒྲིག་བྱེད་བཞིན་པའི་སྐོར་ལན་འདེབས་སོགས་བྱས་ཏེ། བོད་མི་ཚོ་གནས་ཐུབ་དང་མི་ཐུབ་ཀྱི་ཛ་དྲག་གི་གནས་སུ་བསླེབ་ཡོད་འདུག གནས་སྟངས་དེའི་ཐད་སྔར་ལོ་ནང་སྲིད་བཀའ་བློན་རྒྱ་རི་སྒྲོལ་མ་མཆོག་གི་དབུ་འཁྲིད་འོག ནང་སྲིད་ལས་ཁུངས་དང་ངྷ་ས་ས་གནས་མགོ་འཛིན། སིམ་ལ་ས་གནས་མགོ་འཛིན་ལས་ཁུངས་བཅས་ཀྱིས་མངའ་སྡེའི་སྤྱི་ཁྱབ་བློན་ཆེན་གཙོས་པའི་དཔོན་རིགས་ཆེ་ཕྲ་ཁག་ལ་ཞུ་གཏུགས་ལན་མང་གནང་ཡོད་ཀྱང་། གནས་ཚུལ་ཛ་དྲག་ཆེ་རུ་གྱུར་ཏེ་ནང་སྲིད་བཀའ་བློན་མཆོག་གིས་ལྡི་ལིར་རྒྱ་གར་དབུས་གཞུང་ལ་ཞུ་གཏུགས་དང་། སིམ་ལར་ཡོད་པའི་ཁྲིམས་རྩོད་པ་དང་མཇལ་འཕྲད་བཅས་གནང་རྗེས། ཉེ་ལམ་སིམ་ལ་ཁྲིམས་ཁང་གིས་རྗེས་མའི་ཉན་ཞིབ་ཀྱི་དུས་ཚོད་ ༢༠༡༤ ལོའི་ཟླ་ ༣ ཚེས་ ༢༧ བར་འཕར་འགྱངས་གནང་ཡོད་འདུག གསར་འགོད་པ། དོན་གོ