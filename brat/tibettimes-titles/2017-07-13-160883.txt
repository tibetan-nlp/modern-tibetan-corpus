
ནོ་བྷེལ་ཞི་བདེ་གཟེངས་རྟགས་ཐོབ་མཁན་ལུའུ་ཞོ་པོ་སྐུ་གྲོངས་འདུག

དེ་རིང་ཕྱི་དྲོར་རྒྱ་ནག་གི་རང་དབང་དང་དམངས་གཙོ་དོན་གཉེར་བ་འཛམ་གླིང་ནོ་བྷེལ་ཞི་བདེ་གཟེངས་རྟགས་ཐོབ་མཁན་སྐུ་ཞབས་ལོའུ་ཞོ་པོ་རྒྱ་ནག་ནུབ་རྒྱུད་ཧྲེང་ཧེ་གྲོང་ཁྱེར་གྱི་སྨན་ཁང་ཞིག་ཏུ་སྐུ་གྲོངས་ཡོད་འདུག ལུའུ་ཞོ་པོ་ནི་ད་ལྟ་དགུང་ལོ་ ༦༡ ཡིན་པ་དང་། ༢༠༠༩ ལོའི་ཟླ་ ༡༢ པའི་ཚེས་ ༢༥ ཉིན་རྒྱ་ནག་གཞུང་གིས་རྒྱལ་ཁབ་མགོ་རྟིང་སློག་མཁན་གྱི་ཉེས་མིང་འོག་ལོ་ ༡༡ གི་ཁྲིམས་ཐག་བཅད་དེ་བཙོན་འཇུག་བྱས་ཡོད་པ་དང་། ད་ལོའི་ཕྱི་ཟླ་ ༥ པའི་ནང་ཁོང་ལ་མཆིན་པའི་སྐྲན་ནད་ཕོག་ཡོད་པ་ཧ་གོ་སྟེ་ཛ་དྲག་ཐོག་རྒྱ་ནག་ཧྲན་ཡང་གསོ་རིག་སྨན་ཁང་དང་པོར་སྨན་བཅོས་བྱེད་པར་འཁྲིད་ཡོད་ཀྱང་། ཉེ་ལམ་ཕྱི་ཟླ་ ༦ པའི་ཟླ་མཇུག་བར་རྒྱ་ནག་གཞུང་གིས་ཕྱིར་བསྒྲགས་མ་བྱས་པར་གསང་བ་བྱས་ཡོད། ཁོང་གི་ནད་གཞིའི་སྐོར་ལ་རྒྱལ་སྤྱིའི་ཐོག་ནས་སེམས་འཚབ་ཆེན་པོ་བྱུང་ཡོད་པ་དང་། འགྲོ་བ་མིའི་ཐོབ་ཐང་དང་རང་དབང་གི་ཚོགས་སྡེ་མང་པོས་ལུའུ་ཞོ་པོ་སྨན་བཅོས་ཆེད་ཕྱི་རྒྱལ་དུ་གཏོང་དགོས་པར་རྒྱ་ནག་གཞུང་ལ་རེ་སྐུལ་ཡང་ཡང་ཞུས་ཀྱང་བཏང་མེད་སྟབས། ཉེ་ཆར་ཨ་རི་དང་འཇར་མན་གྱི་སྨན་པ་ཆེད་མཁས་པ་གཉིས་རྒྱ་ནག་ནང་ཁོང་ལ་སྨན་བཅོས་བྱེད་པར་བསྐྱོད་ཡོད། ཁ་སང་ཕྱི་ཟླ་ ༧ ཚེས་ ༡༢ ཉིན་ནས་ནད་གཞི་སྔར་ལས་ཇེ་སྡུག་ཏུ་ཕྱིན་ཏེ་དབུགས་འབྱིན་རྔུབ་དཀའ་བར་གྱུར་བ་མ་ཟད། མཆིན་པ་དང་གློ་བ་མཁལ་མ་སོགས་ཀྱི་བྱེད་ལས་ཀྱང་ཉམས་ཡོད་སྟབས། དྲག་སྐྱེད་དཀའ་བར་མི་འགྱངས་བར་འདས་གྲོངས་སུ་འགྲོ་རྒྱུ་ཡིན་པ་སྨན་པས་གསལ་བསྒྲགས་བྱས་ཡོད། ལུའུ་ནི་རྒྱ་ནག་གི་གཙུག་ལག་སློབ་གཉེར་ཁང་ཞིག་གི་སློབ་དཔོན་ཡིན་པ་དང་། ༡༩༨༩ ལོའི་པེ་ཅིན་གནམ་བདེ་སྒོ་མོ་ཆེའི་མདུན་ཐང་གི་སློབ་ཕྲུག་གི་དམངས་གཙོའི་ཡར་ལངས་ལས་འགུལ་གྱི་སྣེ་འཁྲིད་པའི་གྲས་ཡིན། སྐབས་དེའི་རྒྱ་ནག་གཞུང་གི་དྲུག་བཞིའི་དམར་གསོད་སྐབས་སུ་ཁོང་དང་ཁོང་གི་རོགས་པ་ཚོས་ལས་འགུལ་བ་བརྒྱ་ཕྲག་ཁ་ཤས་ཀྱི་ཚེ་སྲོག་བསྐྱབས་ཡོད་ཅིང་། དུས་དེ་ནས་བཟུང་ལུའུ་ནི་རྒྱ་ནག་གཞུང་དང་གཞུང་གི་སྲིད་ཇུས་ལ་རྒྱབ་འགལ་བྱེད་མཁན་ཞིག་ཆགས་ཡོད། ལུའུ་ཞོ་པོ་ཡིས་དྲུག་བཞིའི་དོན་རྐྱེན་རྗེས་སུ་རྒྱ་ནག་གཞུང་ལ་དྲུག་བཞིའི་དོན་རྐྱེན་སྐབས་བཙོན་འཇུག་བྱས་པའི་སློབ་ཕྲུག་རྣམས་ཀློད་གྲོལ་གཏོང་དགོས་པའི་སྙན་ཞུ་དང་ལས་འགུལ་སྣ་ཚོགས་སྤེལ་སྟབས། ཁོང་རྒྱ་ནག་གཞུང་གིས་འཛིན་བཟུང་བྱས་ཏེ་རྒྱ་ནག་བྱང་ཤར་བཙོན་ཁང་ཞིག་ཏུ་ལོ་ངོ་གསུམ་རིང་བཙོན་འཇུག་བྱས་ཡོད་ཀྱང་། རྗེས་སུ་ཁོང་བཙོན་གྲོལ་ཐོབ་རྗེས་མུ་མཐུད་དམངས་གཙོ་དོན་གཉེར་བའི་ཕྱག་ལས་གནང་ཡོད། རྒྱ་ནག་གཞུང་གིས་ཁོང་ཐེངས་མང་པོར་བཙོན་ཏུ་བཅུག་ཡོད་པ་མ་ཟད། ཁོང་གི་བཟའ་ཟླ་ལུའུ་ཞཱ་(Liu Xia)ཡང་རང་ཁྱིམ་དུ་བཟང་བཙོན་དུ་རྒྱུན་རིང་པོར་བཅུག་ཡོད། ལུའུ་ཡིས་རྒྱ་ནག་གཞུང་གི་ཆབ་སྲིད་ལམ་ལུགས་ལ་བཅོས་བསྒྱུར་གཏོང་དགོས་པར་བརྗོད་དེ་ (༢༠༠༨ ལོའི་རྩ་ཁྲིམས)ཟེར་བ་ཞིག་བྲིས་ཡོད་པ་དང་། དེ་བཞིན་ “ང་ལ་དགྲ་བོ་མེད་།”ཟེར་བ་སོགས་ཀྱི་ཆབ་སྲིད་སྐོར་གྱི་རྩོམ་ཡིག་མང་པོ་སྤེལ་ཡོད། ༢༠༡༠ ལོར་ཁོང་ལ་འཛམ་གླིང་ནོ་བྷེལ་ཞི་བདེའི་གཟེངས་རྟགས་ཐོབ་ཡོད་ན་ཡང་། སྐབས་དེར་ཁོང་རྒྱ་ནག་གི་བཙོན་ཁང་དུ་ཡོད་སྟབས་གཟེངས་རྟགས་དེ་བཞེས་བར་ཕེབས་ཐུབ་མེད། ཁོང་ནི་རྒྱ་ནག་གི་ལོ་རྒྱུས་ཁྲོད་ནོ་བྷེལ་ཞི་བདེ་གཟེངས་རྟགས་བཞེས་མཁན་དང་པོ་དང་། འཛམ་གླིང་ལོ་རྒྱུས་ཐོག་བཙོན་ནས་ནོ་བྷེལ་ཞི་བདེའི་གཟེངས་རྟགས་བཞེས་མཁན་གཉིས་པ་དེ་ཆགས་ཡོད། དང་པོ་ནི་འཇར་མན་ནཱ་ཛིའི་སྲིད་དབང་འོག་ནས་བཙོན་ཏུ་བཅུག་པའི་ཞི་བའི་འཐབ་རྩོད་སྐུ་ཞབས་(Carl von Ossietzky)ལགས་ཡིན་པ་རེད། གསར་འགོད་པ། སངས་རྒྱས་དཀོན་མཆོག