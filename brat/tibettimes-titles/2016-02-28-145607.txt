
ཕྱི་དྲིལ་བཀའ་བློན་གྱི་འགན་སྲིད་སྐྱོང་མཆོག་གིས་མཉམ་ལྕོགས་གནང་རྒྱུ་ཡིན།

  དེ་རིང་སྔ་དྲོར་བོད་མིའི་སྒྲིག་འཛུགས་ཕྱི་དྲིལ་བཀའ་བློན་བདེ་སྐྱིད་ཆོས་དབྱངས་མཆོག་གིས་ལས་གནས་ནས་རྩ་དགོངས་ཞུས་ཟིན་པ་དང་འབྲེལ་ཏེ། དེ་རིང་ཕྱི་དྲོའི་ཆུ་ཚོད་ ༥།༣༠ སྟེང་། སྲིད་སྐྱོང་བློ་བཟང་སེང་གེ་མཆོག་གིས་དེ་འབྲེལ་གྱི་གནས་ཚུལ་ཐོག་གསར་འགོད་གསལ་བསྒྲགས་ཤིག་བསྐྱངས་སོང་།   བཀའ་ཤག་གི་གསལ་བསྒྲགས་ནང་འཁོད་དོན། “ད་ཉིན་ཕྱི་ལོ་ ༢༠༡༦ ཟླ་ ༢ ཚེས་ ༢༨ རེས་བཟའ་ཉི་མའི་སྔ་དྲོར་ཕྱི་དྲིལ་བཀའ་བློན་བདེ་སྐྱིད་ཆོས་དབྱངས་མཆོག་གློ་བུར་བཀའ་བློན་གྱི་ལས་གནས་ནས་དགོངས་ཞུ་གནང་འདུག་པ་དང་། དགོངས་ཞུ་གནང་དགོས་པའི་རྒྱུ་མཚན་ཡིག་ཐོག་ཏུ་ང་རང་ཚོའི་མདུན་དུ་ལྷག་པའི་གནད་དོན་གལ་འགངས་ཆེ་བ་ཁག་གདོང་ལེན་གནང་བའི་ཆེད་དུ་ཡིན་སྐོར་དང་། ཞལ་ཐོག་ནས་བཀའ་བློན་ཡིན་མུས་ཐོག་ད་ལྟ་འགྲོ་བཞིན་པའི་འོས་བསྡུ་ཆེན་མོའི་བགྲོ་གླེང་ལས་རིམ་ཁག་ནང་མཉམ་ཞུགས་ཐུབ་པའི་ཆེད་དུ་ཡིན་སྐོར་དཔལ་ལྡན་སྲིད་སྐྱོང་མཆོག་ལ་སྙན་ཞུ་གནང་འདུག་ཅིང་། ད་ཉིན་ནས་གནས་སྐབས་ཆར་ཕྱི་དྲིལ་བཀའ་བློན་གྱི་མཛད་འགན་དཔལ་ལྡན་སྲིད་སྐྱོང་མཆོག་ནས་མཉམ་ལྕོགས་གནང་རྒྱུ་གནང་སོང་བ་བཅས་གསལ་བསྒྲགས་སུ། བཀའ་དྲུང་ཡིག་ཚང་ནས།” ཞེས་བཀོད་འདུག   (དེ་རིང་ཕྱི་དྲོའི་ཆུ་ཚོད་ ༥ སྟེང་བཀའ་ཤག་ལྷན་ཚོགས་གྲོལ་བཞིན་པ།) དེ་རིང་ཉིན་རྒྱབ་ཆུ་ཚོད་ ༤།༣༠ སྟེང་། བོད་མི་མང་སྤྱི་འཐུས་འབའ་བ་སྐལ་བཟང་རྒྱལ་མཚན་ལགས་ཀྱིས་བོད་ཀྱི་གསར་འགོད་པའི་མཐུན་ཚོགས་ཀྱི་ཚོགས་གཙོ་བསྟན་འཛིན་བཟང་མོ་ལགས་དང་གསར་འགོད་པ་ཚོར་ཁ་པར་འབྱོར་ཏེ། ད་ལྟ་བཀའ་ཤག་ལྷན་རྒྱས་ཚོགས་ཡོད་པ་དང་། དེའི་རྗེས་ལ་སྲིད་སྐྱོང་མཆོག་གིས་ཕྱི་དྲིལ་བཀའ་བློན་སྐོར་ལ་གསལ་བསྒྲགས་ཤིག་སྤེལ་འཆར་ཡོད་སྐོར་བརྗོད་པ་བཞིན། གསར་འགོད་པ་རྣམས་ཆུ་ཚོད་ ༥ པའི་སྟེང་བཀའ་ཤག་མདུན་དུ་འཛོམས་སྐབས། བཀའ་བློན་ལྷན་ཚོགས་གྲོལ་བཞིན་ཡོད་ཀྱང་བཀའ་ཤག་གི་ལས་བྱེད་ཚོས་གསར་འགོད་ལྷན་ཚོགས་ཡོད་པ་ཤེས་རྟོགས་བྱུང་མེད་སྟབས། གསར་འགོད་པ་ཚོས་བསྐྱར་དུ་སྤྱི་འཐུས་འབའ་བ་སྐལ་བཟང་རྒྱལ་མཚན་ལགས་སུ་ཁ་པར་བཏང་སྐབས་སྲིད་སྐྱོང་ཕེབས་གྲབས་ཡོད་སྐོར་བརྗོད་བྱུང་།   སྲིད་སྐྱོང་མཆོག་གིས་ངག་ཐོག་ནས་གསལ་བཤད་གནང་བའི་ནང་། དེ་རིང་ཞོགས་པ་སྔ་བོར་ཕྱི་དྲིལ་བཀའ་བློན་བདེ་སྐྱིད་ཆོས་དབྱངས་ལགས་ངའི་ནང་ལ་ཕེབས་སོང་། གློ་བུར་དུ་ཕྱི་དྲིལ་བཀའ་བློན་ནས་དགོངས་པ་ཞུ་རྒྱུ་ཡིན་གསུང་གི་འདུག དེའི་རྗེས་ལ་གསར་འགོད་ལྷན་ཚོགས་བསྐོངས་ཏེ་རྒྱུ་མཚན་ཞུས་འདུག ང་རང་ལ་ག་རེ་གསུངས་སོང་ཟེར་ན། ད་ལྟ་འོས་བསྡུ་ཆེན་མོ་འགྲོ་བཞིན་ཡོད་པའི་ནང་མོ་རང་གིས་ཆ་ཤས་ལེན་འདོད་ཡོད། བཀའ་བློན་ལས་ཐོག་ཡིན་ན་ཁྲིམས་དང་སྒྲིག་གཞིའི་ཐོག་ནས་ཆ་ཤས་ལེན་ཐུབ་ཀྱི་མི་འདུག་སྟབས། བཀའ་བློན་གྱི་ཞབས་སྟེགས་ལས་དགོངས་པ་ཞུས་ཏེ་འོས་བསྡུའི་ནང་ཆ་ཤས་ལེན་རྒྱུ་ཡིན་གསུངས་སོང་། ང་ཚོ་ཚང་མས་མཁྱེན་གསལ་ལྟར། ༧གོང་ས་མཆོག་གིས་གསོལ་རས་གནང་བཞག་པའི་དམངས་གཙོ་འདིའི་ནང་སུ་ཞིག་གིས་ཆ་ཤས་ལེན་ནའང་གཏམ་བརྗོད་རང་དབང་རེད།   ལོ་བཞི་དང་ཕྱེད་ལྷག་རིང་ཕྱག་རོགས་བཀའ་བློན་གནང་བ་དེ་ལ་ངས་ཕྱག་རོགས་བཀའ་བློན་ཚང་མས་ཚབ་ཞུས་ཏེ་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་ཡིན། དེ་རིང་ཉིན་རྒྱབ་བཀའ་བློན་ལྷན་ཚོགས་ཚོགས་པ་རེད། ཚོགས་དགོས་དོན་ཡང་ཕྱི་དྲིལ་བཀའ་བློན་གློ་བུར་དུ་དགོངས་པ་ཞུས་ཡོད་སྟབས། སང་ཉིན་ནས་ཕྱི་དྲིལ་ལས་ཁུངས་ལ་འགན་འཁུར་མཁན་ཞིག་དགོས་ཀྱི་ཡོད་སྟབས། བཀའ་ཤག་གིས་ཐུགས་ཐག་བཅད་པ་དེ་གནས་སྐབས་རིང་སྲིད་སྐྱོང་རང་གིས་ཕྱི་དྲིལ་གྱི་འགན་དེ་འཁུར་རྒྱུ་བྱས་པ་རེད། ཅེས་གསུངས་སོང་།   གསར་འགོད་པས་ད་ནིང་བདེ་སྐྱིད་ཆོས་དབྱངས་མཆོག་གི་གསལ་བསྒྲགས་ནང་། བློ་ཕམ་ཡོད་སྐོར་ཞིག་བཀོད་ཡོད་པ་དེ་ག་རེ་ཡིན་པ་བཀའ་འདྲི་ཞུས་པའི་ལན་དུ་སྲིད་སྐྱོང་མཆོག་གིས། བློ་ཕམ་ཟེར་བ་དེ་ལ་མོ་རང་གིས་ད་ལན་སྲིད་སྐྱོང་གི་འོས་བསྡུའི་བགྲོ་གླེང་འགྲོ་སྟངས་དེར་བློ་ཕམ་ཡོང་གི་འདུག གནད་དོན་ཆེ་ཁག་དེ་འདྲ་ལ་དགོངས་ཚུལ་ཡོད། དེའི་དོན་དག་ལ་ཆ་ཤས་ལེན་འདོད་ཡོད་ཅེས་ད་ནང་གསུངས་སོང་། ཞེས་སོགས་བཀོད་འདུག   གསར་འགོད་པ། དོན་འགྲུབ་བཀྲ་ཤིས།