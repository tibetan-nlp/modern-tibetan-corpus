བཀའ་སྤྱིའི་འོས་མི་གསལ་བསྒྲཊ།

དེ་རིང་སྔ་དྲོར་བོད་རྒྱལ་ཡོངས་མང་གཙོ་ཚོགས་པས་ཕྱི་ལོ་ ༢༠༡༦ ལོའི་སྲིད་སྐྱོང་འོས་མི་གཉིས་དང་། ཆོལ་ཁ་གསུམ་གྱི་སྤྱི་འཐུས་འོས་མི་ ༣༤ ཡི་མཚན་གཞུང་གསལ་བསྒྲགས་གནང་སོང་།  ངྷ་རམ་ས་ལའི་བོད་རྒྱལ་ཡོངས་མང་གཙོ་ཚོགས་པའི་ཚོགས་གཙོ་དགེ་ལེགས་འཇམ་དབྱངས་ལགས་ཀྱིས་བརྗོད་པ་ལྟར་ན། བོད་རྒྱལ་ཡོངས་མང་གཙོ་ཚོགས་པའི་ཁྱབ་ཁོངས་ཡན་ལག་ཁག་ ༣༤ ཡིས་ཕྱི་ལོ་ ༢༠༡༦ ལོའི་སྲིད་སྐྱོང་དང་། བོད་མི་མང་སྤྱི་འཐུས་ཀྱི་ཆོལ་ཁ་གསུམ་གྱི་འོས་མིའི་མཚན་གཞུང་དབུས་སྤྱི་ཁྱབ་རྒྱུན་ལས་ཁང་དུ་བསྐུར་འབྱོར་བྱུང་བ་ལྟར། འོས་བསྡུའི་ཟུར་དཔང་གདན་ཞུས་ཐོག་སློབ་སྟོན་པ་དང་། དབུས་རྒྱུན་ལྷན་འཛོམས་ཀྱིས་འོས་ཤོག་གྲངས་བཤེར་བྱས་ནས་མང་མོས་རྩེ་བཏོག་གནང་བ་བརྒྱུད། སྲིད་སྐྱོང་བློ་བཟང་སེང་ག་མཆོག་དང་། བོད་མི་མང་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་རྣམ་གཉིས་བཀའ་ཤག་སྐབས་ ༡༥ པའི་སྲིད་སྐྱོང་འོས་མིར་བདམས་པ་དང་། དེ་བཞིན་དབུས་གཙང་ལ་འོས་མི་ ༡༥  དང་། མདོ་སྟོད་ལ་འོས་མི་ ༡༢། མདོ་སྨད་ལ་འོས་མི་ ༧ བཅས་བདམས་པ་གསལ་བསྒྲགས་དང་འབྲེལ། ཕྱི་ལོ ༢༠༡༦ ལོའི་འོས་བསྡུ་(www.tibetanelection2016.net)ཞེས་པའི་འོས་མི་ངོ་སྤྲོད་དང་འོས་བསྡུ་དྲིལ་བསྒྲགས་ཀྱི་དྲ་ཚིགས་ཤིག་དབུ་འབྱེད་གནང་སོང་། དེ་ཡང་གསར་འགོད་གསལ་བསྒྲགས་ཐོག རྒྱལ་ཡོངས་མང་གཙོ་ཚོགས་པའི་དབུས་རྒྱུན་ཚོགས་གཙོ་དགེ་ལེགས་འཇམ་དབྱངས་ལགས་ཀྱིས། ཚོགས་པའི་འགན་འཛིན་ལྷན་ཚོགས་ཐེངས་བཞི་པའི་གྲོས་ཆོད་དོན་ཚན་ ༣ པའི་ནང་། སྲིད་སྐྱོང་གི་འོས་མི་གསུམ་ལས་མི་མང་བ་འོས་གཞིར་འདོན་རྒྱུ་དང་། དེ་བཞིན་ཆོལ་ཁ་རེ་ནས་སྤྱི་འཐུས་ཀྱི་འོས་མི་གྲངས་ཚད་བཅོ་ལྔ་ལས་མི་མང་བ་འདོན་རྒྱུ་ཞེས་གསལ་བ་ལྟར། ཚོགས་པའི་ངོས་ནས་སྲིད་སྐྱོང་གི་འོས་མི་ ༥ དང་། ཆོལ་ཁ་རེ་ནས་འོས་མི་ ༡༥ རེ་མཚན་འདོན་གནང་ཡོད་ཀྱང་། སྲིད་སྐྱོང་གི་འོས་མི་ ༣ དང་། ཆོལ་ཁ་གསུམ་གྱི་འོས་མིའི་ནང་ནས་མང་པོ་ཞིག་གིས་དགོངས་པ་ཞུས་ཏེ་མཐའ་མར་ཞལ་བཞེས་གནང་མཁན་ ༣༤ མ་གཏོགས་མེད་སྐོར་བརྗོད་སོང་། དབུས་གཙང་གི་འོས་མི། ༡ ཀརྨ་ཡེ་ཤེས། ༢ ཟླ་བ་ཕུན་སྐྱིད། ༣ ཨ་ཅཱརྱ་ཡེ་ཤེས་ཕུན་ཚོགས། ༤ པདྨ་འབྱུང་གནས། ༥ སྒྲོལ་མ་ཚེ་རིང་། ༦ ཤར་གླིང་བསྟན་འཛིན་ཟླ་སྒྲོན། ༧ བུ་མོ་ཚེ་རིང་། ༨ བྱམས་པ་ཆོས་འཕེལ། ༩ ལུང་རིགས་བསོད་ནམས། ༡༠ འཆི་མེད་གཡུང་དྲུང་། ༡༡ འཇིགས་མེད་འབྱུང་གནས། ༡༢ ཚེ་བརྟན་ནོར་བུ། ༡༣ ཟླ་བ་རིན་ཆེན། ༡༤བསོད་ནམས་རྡོ་རྗེ། ༡༥ བསམ་གཏན་ཆོས་སྒྲོན།  མདོ་སྟོད་ཀྱི་འོས་མི། ༡ གསེར་རྟ་ཚུལ་ཁྲིམས། ༢ འཇམ་དབྱངས་བཟོད་པ། ༣ དབུ་དཀར་ཚང་གཡུ་སྒྲོན། ༤ ཆོས་སྐྱོང་དབང་ཕྱུག ༥ བློ་བཟང་ཡེ་ཤེས། ༦ དཀོན་མཆོག་ཡར་འཕེལ། ༧ ངག་དབང་ཐར་པ། ༨ དབྱངས་ཅན་སྒྲོལ་དཀར། ༩ དགེ་བཤེས་སེར་སྨད་བློ་དགའ། ༡༠ པདྨ་བདེ་ལེགས། ༡༡ གངས་ལྷ་མོ། ༡༢ མ་བཞི་ཚང་བསོད་ནམས་དཔལ་མོ།   མདོ་སྨད་ཀྱི་འོས་མི། ༡ ཚེ་རིང་གཡུ་སྒྲོན། ༢ བསོད་ནམས་རྒྱལ་མཚན། ༣ པདྨ་ཆོས་སྒྲོན། ༤ མགོ་ལོག་ཚངས་དབྱངས་རྒྱ་མཚོ། ༥ རྔ་བ་གངས་རི་བདག ༦ གཡུ་སྒང་འོད་ཟེར། ༧ ཨ་རིག་དགེ་མཐོང་། གསར་འགོད་པ། པདྨ་མཚོ།  