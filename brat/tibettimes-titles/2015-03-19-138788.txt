གྲོས་ཚོགས་དུས་མིན་དུ་གྲོལ་སོང་།

དེ་རིང་སྔ་དྲོར་བོད་མི་མང་སྤྱི་འཐུས་གྲོས་ཚོགས་ནང་ཆེས་མཐོའི་ཁྲིམས་ཞིབ་ཁང་གི་སྔོན་རྩིས་དང་འབྲེལ་ཏེ་ལྐོག་ཟ་རུལ་སུངས་སྐོར་གྱི་གླེང་སློང་ཞིག་དང་འབྲེལ་ཏེ་སྤྱི་འཐུས་ཚོགས་གཙོས་དགོངས་པ་ཞུས་སོང་། སྐབས་བཅོ་ལྔ་པའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་དགུ་བའི་ལས་ཉིན་བཞིའི་པའི་སྔ་དྲོ་སྟེ། ད་ལྟ་རྒྱ་གར་གྱི་ཆུ་ཚོད་ ༡༢།༢༠ པའི་སྟེང་གྲོས་ཚོགས་ནང་། བོད་མིའི་སྒྲིག་འཛུགས་ཆེས་མཐོའི་ཁྲིམས་ཞིབ་ཁང་གི་སྔོན་རྩིས་གཏན་འབེབས་གནང་བཞིན་པའི་ལས་རིམ་འགྲོ་བཞིན་པའི་སྐབས། གྲོས་ཚོགས་ཀྱི་ལས་ཉིན་གཉིས་པར་བཀའ་བརྒྱུད་སྤྱི་འཐུས་བསྟན་པ་ཡར་འཕེལ་ལགས་ཀྱིས་སྤྱི་རྒྱུ་སྒེར་བདག་བྱེད་མཁན། ལྐོག་ཟ་རུལ་སུངས་བྱེད་མཁན། མི་གསོད་ཁྲག་སྤྱོར་བྱེད་མཁན་སོགས་བོད་པའི་སྤྱི་ཚོགས་ནང་དུ་ཡོད་པ་མ་ཟད། སྤྱི་འཐུས་གྲོས་ཚོགས་ནང་དུའང་ཡོད་པ་རེད་ཟེར་བའི་བཀའ་མོལ་ཞིག་དང་འབྲེལ་ཏེ། དེ་རིང་བསྐྱར་དུ་སྤྱི་འཐུས་ཁག་ཅིག་གིས་གནད་དོན་དེ་གླེང་སློང་གནང་བ་དང་། སྤྱི་འཐུས་བསྟན་པ་ཡར་འཕེལ་ནས་ཀྱང་བསྐྱར་དུ་གླེང་བར་བརྟེན་ཏེ།  སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་གིས་གསལ་བཤད་ཅིག་གནང་བ་དང་འབྲེལ་ཏེ་ཚོགས་གཙོའི་ལས་གནས་ནས་དགོངས་པ་ཞུས་ཡིན་ཞེས་གསུངས་ཏེ་ཚོགས་འདུ་དུས་མིན་དུ་གྲོལ་སོང་།