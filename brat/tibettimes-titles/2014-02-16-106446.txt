བློ་བཟང་རྡོ་རྗེ་ལགས་སྐུ་གྲོངས་འདུག

ཉེ་ལམ་རྔ་པར་རང་ལུས་མེར་བསྲེགས་གནང་མཁན་བློ་བཟང་རྡོ་རྗེ་ལགས་དེ་རིང་རྔ་པ་ཁུལ་ལྟེ་གནས་འབར་ཁམས་སྨན་ཁང་ཞིག་ཏུ་སྐུ་གྲོངས་ཡོད་འདུག ཟླ་འདིའི་ཕྱི་ཚེས་ ༡༣ ཨ་མདོ་རྔ་པ་ནས་རང་ལུས་མེར་སྲེག་གནང་བཞིན་རྒྱ་གཞུང་གིས་བོད་ཐོག་འཛིན་པའི་སྲིད་བྱུས་ལ་ངོ་རྒོལ་གནང་མཁན་རྒྱལ་གཅེས་དཔའ་བོ་བློ་བཟང་རྡོ་རྗེ་ལགས་ཕྱི་ཚེས་ ༡༦ ཉིན་རྔ་པ་རང་སྐྱོང་ཁུལ་གྱི་ལྟེ་གནས་འབར་ཁམས་སྨན་ཁང་ཞིག་ནང་འདས་གྲོངས་སུ་གྱུར་ཡོད་པ་དང་། ནང་མིས་འབྲེལ་ཡོད་ཚང་མར་སྐུ་ཕུང་ནང་མིར་སྤྲོད་དགོས་པའི་རེ་བ་ནན་གྱིས་བཏོན་ཡང་། སྐུ་ཕུང་ནང་མིར་བརྩིས་སྤྲོད་བྱས་མེད་པར་རྒྱ་གཞུང་གིས་མེར་སྲེག་བཏང་ནས་རུས་ཐལ་ཡིན་ཟེར་བ་ཞིག་སྤྲད་ཡོད་འདུག ནང་མི་དང་གཉེན་ཉེ་སོགས་ཀྱིས་དཔའ་བོ་ཁོང་གི་རྗེས་འཇུག་སྒྲུབ་བཞིན་ཡོད་ཅིང་། རྔ་པ་མི་མང་གིས་ཉིན་གསུམ་རིང་ཚོང་ཁང་དང་ཟ་ཁང་སོགས་སྒོ་བརྒྱབ་ནས་དཔའ་བོ་ཁོང་གི་ཆེད་དགོན་པ་ཁག་ལ་བསྔོ་རྟེན་ཕུལ་བ་ནང་མིར་སེམས་གསོའི་ཞལ་འདེབས་ཕུལ་བ་སོགས་དགེ་སྦྱོར་ལ་བརྩོན་བཞིན་གདུང་སེམས་མཉམ་སྐྱེད་གནང་ཡོད་འདུག དེང་རྔ་པའི་དགོན་པ་ཁག་གི་ཆོ་འཕྲུལ་སྨོན་ལམ་ཆེན་མོ་འཚོགས་བཞིན་པ་དང་སྐབས་ཁེལ་ཡོད་ཅིང་། ཉེན་རྟོག་པ་མང་པོས་མི་མང་དཀྱུས་མ་ལ་བརྫུས་ཏེ་མི་མང་ཁྲོད་ཉུལ་མ་བྱེད་བཞིན་ཡོད་པ་དང་། དེ་བཞིན་དྲག་ཆས་ཉེན་རྟོག་པ་མང་པོས་རྔ་པའི་སྟོད་སྨད་བར་གསུམ་དུ་མངོན་གསལ་དོད་པོའི་སྒོ་ནས་ཀྱང་དམ་དྲག་བྱེད་བཞིན་ཡོད་འདུག ཅེས་བཞུགས་སྒར་ཀིརྟིའི་བྱེས་པ་གྲྭ་ཚང་གི་བོད་གནས་འབྲེལ་མཐུད་པ་བློ་བཟང་ཡེ་ཤེས་དང་ཀ་ཉག་ཚེ་རིང་གཉིས་ཀྱིས་བཏང་འབྱོར་བྱུང་།