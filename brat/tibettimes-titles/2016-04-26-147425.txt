
འོས་བསྡུའི་སྒྲིག་གཞི་དང་འགལ་ཡོད་སྐོར་ཁྲིམས་གཏུག་བྱས་འདུག

སྲིད་སྐྱོང་བློ་བཟང་སེང་གེ་མཆོག་གི་དཔྱ་ཁྲལ་ལག་དེབ་ནང་ཁོང་གི་མཚན་ལ་ ‘སློབ་བཟང་སངས་རྒྱས’འཁོད་ཡོད་པ་དང་འོས་བསྡུའི་འགེང་ཤོག་ནང་ ‘བློ་བཟང་སེང་གེ’ ཞེས་འཁོད་ཡོད་པའི་གནད་དོན་དེ་བོད་མི་མང་པོ་འདས་པའི་དྲ་ཚོམས་ཤིག་གིས་ཆེས་མཐོའི་ཁྲིམས་ཞིབ་ཁང་ལ་ཁྲིམས་གཏུག་བྱས་ཡོད་འདུག དེ་རིང་ཕྱི་དྲོའི་ཆུ་ཚོད་ ༤།༣༠ སྟེང་དྷ་ས་ནོར་བུ་མགྲོན་ཁང་དུ་ “ཁྲིམས་ཀྱི་བྱ་ར་སྐད་འཕྲིན་ཚོགས་པ”ཞེས་པའི་འཛམ་གླིང་ཤར་ནུབ་གང་སར་སྡོད་པའི་བོད་རིགས་མི་མང་ ༥༠༠ ཙམ་ཡོད་པའི་དང་བླངས་ཚོགས་པ་ཞིག་གི་གོ་སྒྲིག་འོག འདི་ལོའི་སྲིད་སྐྱོང་འོས་བསྡུའི་ལས་རིམ་ཁྲོད་ཁྲིམས་དང་སྒྲིག་གཞི་འགལ་བའི་གནས་ཚུལ་ཁག་ཅིག་བྱུང་ཡོད་པའི་གནད་དོན་ཐད། དབུས་འོས་བསྡུ་ལས་ཁང་དང་སྲིད་སྐྱོང་འོས་མི་བློ་བཟང་སེང་གེ་གཉིས་བོད་མིའི་སྒྲིག་འཛུགས་ཆེས་མཐོའི་ཁྲིམས་ཞིབ་ཁང་ལ་ “འོས་བསྡུའི་སྒྲིག་གཞི་དང་འགལ་བའི་རྩོད་གླེང” གི་ཁ་མཆུ་ཁྲིམས་གཏུག་བྱས་ཡོད་འདུག སྐབས་དེར་ཨ་ཅག་བཀྲ་ཤིས་གཡང་འཛོམས་དང་གྲྭ་དཀོན་མཆོག་དཔལ་བཟང་གཉིས་ཀྱིས་གསལ་བསྒྲགས་ཡིག་ཆ་ཞིག་སྒྲོག་སྦྱངས་བྱས་པའི་ནང་། འདི་ལོའི་སྲིད་སྤྱི་གཉིས་ཀྱི་འོས་བསྡུ་ཆེན་མོའི་ལས་རིམ་ཁྲོད་ཟང་ཟིང་གི་རྣམ་པ་གང་ཙམ་བྱུང་བ་ཙམ་མ་ཟད། དེས་རྐྱེན་པས་ལྷ་དགོངས་འཁྲུགས་གཞི་དང་། བསམ་ཡོད་རྒན་རབས་པ་མི་ཉུང་བ་ཞིག་ཀྱང་བློ་ཕམ་སྐྱེ་གཞི་ཡང་གང་ཙམ་བྱུང་ཡོད་ལ། དེ་ལྟའི་འབྱུང་རྩ་ཡང་ང་ཚོའི་སྤྱི་ཚོགས་ཁྲོད་རུལ་སུངས་ཀྱི་དྲི་ངན་ཁྱབ་ཡོང་གི་ཡོད་པ་གསལ་བོ་རེད། དེས་ན་ང་ཚོ་མི་མང་གི་ངོས་ནས་ཀྱང་མགོ་རུལ་བ་རྣ་བས་མ་འཚོར་བའི་རྣམ་འགྱུར་བཟུང་ན་དག་ཐབས་ཤིག་མེད་པས། ང་ཚོས་ད་ཐེངས་ཀྱི་ལས་འགུལ་འདི་སྤེལ་བ་ཡིན། ང་ཚོའི་ཐེངས་འདིའི་ལས་འགུལ་ནི་འདི་ལོའི་སྲིད་སྐྱོང་གི་འོས་བསྡུའི་ལས་རིམ་ཁྲོད་གཏན་ལ་ཕབ་པའི་ཁྲིམས་དང་སྒྲིག་གཞི་འགལ་འཛོལ་ཅི་སྙིད་ཅིག་ཐོན་ཡོད་དེ། དཔེར་ན། ང་ཚོའི་ཨ་རིའི་སྐུ་ཚབ་དོན་གཅོད་ལས་ཐོག་པས་འོས་བསྡུའི་སྒྲིག་སྲོལ་ལས་འགལ་འཛོལ་བྱུང་བ་ལ་ཐོག་མར་དབུས་འོས་ལས་ཁང་ནས་དེ་དོན་བཀའ་ཡིག་ཕེབས་ཏེ་མི་མང་ནང་དོ་སྣང་གང་ཙམ་ཆེན་པོ་བྱུང་ཡོད་སྟབས། ཉིན་ཤས་རྗེས་གནད་དོན་དེ་མངོན་ཆུང་བཟོ་ཐབས་ཀྱི་བཀའ་ཡིག་རྗེས་སྣོན་བྱས་པ་ལྟ་བུ་རེད། གནད་དོན་འདིས་ཅི་ཞིག་གསལ་བཤད་བྱེད་ཀྱི་ཡོད་ཅེ་ན། དབུ་ལ་བཞུགས་མཁན་གྱི་གང་ཟག་རེ་ཟུང་གིས་དབང་ཆ་གང་བྱུང་བེད་ལོག་ཏུ་སྤྱད་ནས་ང་ཚོའི་སྒྲིག་འཛུགས་འདི་རྨང་ནས་རུལ་སུངས་ལམ་ལོག་ཏུ་འཁྲིད་ཀྱིན་ཡོད་པ་དེ་རེད། དེ་བཞིན་དུ་སྲིད་སྐྱོང་འོས་མིའི་འོས་ཤོག་ཏུ་གསལ་བའི་མཚན་དང་། མཚན་དེའི་དོ་བདག་བཙན་བྱོལ་བོད་མི་ཡིན་པའི་ངོ་སྤྲོད་ཡིག་ཆར་གསལ་བའི་མཚན་གཉིས་རྦད་དེ་ཁ་ཁ་ཡིན་བཞིན་དུ་ཐད་ཀར་འགན་འཁྲི་ཡོད་པའི་དབུས་འོས་བསྡུ་ལས་ཁང་གི་འགན་འཛིན་དང་། དོ་བདག་སུ་ཐད་ནས་ཀྱང་དེ་དག་སྣང་མེད་དུ་འཇོག་པ་དང་། མདོར་ན་མི་མང་རྩ་བ་ནས་མིག་ནང་འཇོག་གི་མེད་པ་དེ་རེད། རྒྱུ་མཚན་དེའི་སྟབས་ཀྱི་མི་མང་དང་བླངས་ལས་འགུལ་བའི་མིང་ཐོག་ནས་ང་ཚོས་ཐོག་མར་གནད་དོན་དེའི་ཐད་མི་མང་ལ་བློ་ཡིད་འཚིམ་པའི་གསལ་བཤད་ཅིག་ཡོང་རེ་ལ་དབུས་འོས་བསྡུ་ལས་ཁུངས་ལ་སྙན་ཞུ་དོན་ཚན་གཉིས་ཅན་ཞིག་ཕུལ་ཡོད། ཉིན་འགའི་རྗེས་བཀའ་ལན་ཞིག་གནང་བའི་ནང་། གོང་གི་གནད་དོན་ཁ་ཇེ་གསལ་དུ་འགྲོ་རྒྱུ་བཞག་ནས་ཁྲིམས་སྒྲིག་དང་ལམ་སྟོན་བཀའ་ཡིག་གི་འབྲུ་དོན་རྩིས་མེད་ཀྱིས་མགོ་ཇེ་ཉོག་ཏུ་བཏང་ཡོད། དེ་ལ་འདི་ནས་བསྐྱར་དུ་ཞུ་སྙན་ཐེངས་གཉིས་པ་ཕུལ་ཡོད་མོད། འོན་ཀྱང་དེ་ལ་བཀའ་ལན་གནང་མཁན་མ་བྱུང་སྟབས་བཀའ་ལན་དགོས་པའི་འབོད་སྐུལ་ཐེངས་གཉིས་པ་ཞུས་ཀྱང་ཡ་ལན་མ་གནང་སྟབས། བཙན་བྱོལ་བོད་མིའི་སྒྲིག་འཛུགས་ཀྱི་བཅའ་ཁྲིམས་རིན་པོ་ཆེའི་ལེའུ་བརྒྱད་པའི་དོན་ཚན་བརྒྱད་པའི་ནང་གསེས་དྲུག་པ་དང་བདུན་པ། དབུས་འོས་བསྡུ་ལས་ཁུངས་ཀྱི་སྒྲིག་གཞིའི་ལེའུ་གཉིས་པའི་དོན་ཚན་བརྒྱད་པའི་ནང་གསེས་གཉིས་པའི་ཆ་རྐྱེན་འོག་ཆེས་མཐོའི་ཁྲིམས་ཞིབ་ཁང་ལ་ “འོས་བསྡུའི་སྒྲིག་གཞི་དང་འགལ་བའི་རྩོད་གླེང” གི་ཁ་མཆུ་ཞུ་སྦྱོར་བྱས་ཡོད་པ་དང་། དེར་བདག་སྤྲོད་དང་འབྲེལ་གྱོད་ཡ་དབུས་འོས་བསྡུ་ལས་ཁང་། སྲིད་སྐྱོང་འོས་མི་བློ་བཟང་སེང་གེ་གཉིས་ལའང་ཁ་མཆུ་རྩོད་ལན་དགོས་པའི་བརྡ་ཐོ་བཏང་ཟིན་པ་རེད་ལ། གོང་གསལ་ཁ་མཆུ་དེའི་མཐའ་མའི་བཅད་ཁྲ་མ་འཐོན་བར་ཐེངས་འདིའི་སྲིད་སྐྱོང་གི་འོས་གྲངས་ཁྱབ་བསྒྲགས་བྱས་མི་ཆོག་པའི་ (Stay Order) ཞུ་སྙན་ཡང་ཕུལ་ཟིན་ཡོད། ཅེས་འཁོད་འདུག ང་ཚོའི་ངོས་ནས་ཐེངས་འདིའི་ཁ་མཆུ་དེ་བཞིན་ཁྲིམས་སྒྲིག་དང་། དཔལ་ལྡན་བཀའ་ཤག་ནས་དང་བླངས་དཔྱ་དངུལ་ལག་དེབ་གསར་བཟོ་དང་ནོར་བཅོས་ཀྱི་ལམ་སྟོན་བཀའ་སློབ་ཀྱི་འབྲུ་དོན་ལ་གཞི་བཅོལ་ནས་བཙུགས་ཡོད་སྟབས། ཆེས་མཐོའི་ཁྲིམས་ཞིབ་ཁང་ནས་དྲང་བདེན་གྱི་ཐག་གཅོད་ཅིག་དང་། ཁྲིམས་སྒྲིག་གི་འབྲུ་དོན་འགལ་འཛོལ་ལ་ཁྲིམས་སྒྲིག་གིས་ཐག་གཅོད་ཅི་དགོས་གསལ་བ་ལྟར་ལག་ལེན་བསྟར་ངེས་ཡིན་པའི་ཡིད་ཆེས་དང་ངོས་འཛིན་ཞུ་ཡི་ཡོད། ཅེས་སོགས་འཁོད་འདུག དྲི་བ་དྲིས་ལན་སྐབས། གསར་འགོད་པས་འདི་ལོའི་སྲིད་སྤྱི་གཉིས་ཀྱི་འོས་འདེམས་ཁྲོད་སྲིད་སྐྱོང་འོས་མི་བློ་བཟང་སེང་གེ་མཆོག་གི་མིང་ཡིག་མ་གཏོགས་སྲིད་སྤྱིའི་འོས་མི་གཞན་རྣམས་ཀྱི་མིང་ཡིག་ལ་ནོར་སྐྱོན་བྱུང་ཡོད་མེད་དྲིས་པར་ཁོང་མོས། ཕྱི་ལོ་ ༢༠༠༣ ཟླ་ ༣ ཚེས་ ༢༦ ཉིན་དོ་བདག་གིས་བཙན་བྱོལ་བོད་མིའི་ངོ་སྤྲོད་ལག་འཁྱེར་རམ་དཔྱ་ཁྲལ་ལག་དེབ་གསར་བརྗེ་བྱེད་པའི་སྐབས་ཀྱི་འགེངས་ཤོག་ནང་གི་འདྲ་དཔར་དང་ད་ལྟའི་དཔྱ་ཁྲལ་ལག་དེབ་སྟེང་གི་འདྲ་དཔར་གཉིས་གཅིག་པ་གཅིག་རྐྱང་ཡིན་པ་གང་ཞིག་ལ། མིང་ལ་བློ་བཟང་སེང་ཞེས་འགེངས་ཤོག་ནང་བཀང་འབུལ་ཞུས་འདུག་ཀྱང་ཡིག་འབྲི་བས་ཁོང་གི་དཔྱ་ཁྲལ་ལག་དེབ་ཨང་ US8186224 ཅན་མིང་སློབ་བཟང་སངས་རྒྱས་ཞེས་བྲིས་འདུག་པའི་ཡིག་ཆ་ཞིག་བསྟན་ནས་འདི་མ་གཏོགས་གཞན་ཤེས་རྟོགས་མ་བྱུང་ཟེར། ཡང་གསར་འགོད་པས་དེ་རིང་གི་གསར་འགོད་གསལ་བསྒྲགས་འདི་དབུས་ཆེས་མཐོའི་ཁྲིམས་ཞིབ་ཁང་ལ་ཕུལ་ཡོད་མེད་དྲིས་པར་ཁོང་མོས། ཕུལ་ཡོད་ནའང་ཁྲིམས་ཞིབ་ཁང་ནས་སྲིད་སྐྱོང་གི་འོས་གྲངས་ཁྱབ་བསྒྲགས་བྱས་མི་ཆོག་པའི་ (Stay Order) ཡིག་ཆ་དེར་བརྡ་ལེན་ཕུལ་མ་སོང་ཟེར་བས། གསར་འགོད་ལྷན་ཚོགས་དབུས་མིའི་སྒྲིག་འཛུགས་ཆེས་མཐོའི་ཁྲིམས་ཞིབ་ཁང་དུ་སྐད་ཆ་འདྲི་བར་བསྐྱོད་པར། ཁྲིམས་ཞིབ་ཁང་ནས་བརྡ་ལན་དབུས་འོས་བསྡུ་ལས་ཁང་དང་ཞུ་གཏུག་མཁན་ཚོར་ཕུལ་ཟིན། དེ་མིན་གྱོད་དོན་ཐད་ད་ལྟ་འགྲོ་བཞིན་ཡོད་སྟབས་གསལ་བཤད་གནང་ཐབས་མེད་སྐོར་བརྗོད་སོང་། གསར་འགོད་པ། པདྨ་རྒྱལ།