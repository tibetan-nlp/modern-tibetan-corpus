
ད་ལོའི་འཛིན་རིམ་བཅུ་གཉིས་ཀྱི་རྒྱུགས་འབྲས་འདི་འདྲ་རེད།

ད་ལོའི་འཛིན་རིམ་བཅུ་གཉིས་ཀྱི་རྒྱལ་ཡོངས་ཡིག་རྒྱུགས་ཁྲོད་སྲིད་སྐྱོང་སློབ་ཡོན་རག་མཁན་གཅིག་ཀྱང་བྱུང་མེད་ནའང་དགའ་ལྡན་ཕོ་བྲང་གི་བྱ་དགའ་རག་མཁན་སྔར་ལོ་ལས་མང་དུ་ཕྱིན་ཡོད་ཟེར། ཟླ་འདིའི་ཕྱི་ཚེས་ ༢༦ ནས་ ༢༩ བར། ཕྱི་ལོ་ ༢༠༡༤ ལོའི་རྒྱ་གར་རྒྱལ་ཡོངས་འཛིན་རིམ་བཅུ་གཉིས་ཀྱི་ཡིག་རྒྱུགས་ཀྱི་གྲུབ་འབྲས་གསལ་བསྒྲགས་གནང་ཡོད་འདུག འདི་ལོའི་རྒྱལ་ཡོངས་འཛིན་རིམ་བཅུ་གཉིས་ཀྱི་ཡིག་རྒྱུགས་ཁྲོད་བཙན་བྱོལ་བོད་མིའི་སློབ་གྲྭ་ ༡༦ ནས་ཁྱོན་སློབ་ཕྲུག་ ༡༥༣༥ མཉམ་ཞུགས་གནང་ཡོད་པ་དང་། ཡིག་རྒྱུགས་འཕྲོད་ཟིན་པའི་སློབ་མ་ ༡༣༣༡ ཡོད་འདུག  ཡིག་རྒྱུགས་ཁྲོད་བུ་ ༧༠༤ འཛུལ་ཞུགས་བྱས་པས་ལས་ ༥༩༤ རྒྱུགས་འཕྲོད་ཡོད་པ་དང་། མ་འཕྲོད་མཁན་ ༡༡༠ བྱུང་འདུག བུ་མོ་ ༧༣༨ འཛུལ་ཞུགས་བྱས་ཡོད་པ་ལས་ ༦༦༥ རྒྱུགས་འཕྲོད་ཡོད་པ་དང་། མ་འཕྲོད་མཁན་ ༧༣ བྱུང་འདུག འདི་ལོའི་འཛིན་རིམ་བཅུ་གཉིས་ཀྱི་བུའི་ཡིག་རྒྱུགས་འཕྲོད་ཚད་བརྒྱ་ཆའི་ ༨༤།༣༨ དང་། བུ་མོའི་ཡིག་རྒྱུགས་འཕྲོད་ཚད་བརྒྱ་ཆའི་ ༩༠།༡༡ ཡིན་པ་དང་། བུ་ལས་བུ་མོ་བརྒྱ་ ༥ ལྷག་གི་མཐོ་བ་ཆགས་ཡོད་འདུག ཡིག་རྒྱུགས་ཁྲོད་བསྐྱར་རྒྱུགས་གཏོང་དགོས་མཁན་གྱི་སློབ་མ་ ༡༦༢ དང་། ཡིག་རྒྱུགས་མ་འཕྲོད་པའི་སློབ་མ་ ༤༠ བྱུང་ཡོད་པ་དང་། སྤྱི་ཡོངས་ཀྱི་བརྒྱ་ཆ་ ༨༦།༧༡ ཡིན་འདུག་ལ། སྔར་ལོའི་བརྒྱ་ཆ་ ༨༧།༣༡ ལས་བརྒྱ་ཆ་ཕྲན་བུ་མར་ཆགས་ཡོད་འདུག འདི་ལོའི་ཡིག་རྒྱུགས་ཁྲོད་སློབ་གྲྭ་ཁག་ ༡༦ འཛུལ་ཞུགས་བྱས་པ་ལས་ཡིག་རྒྱུགས་བརྒྱ་ཆའི་བརྒྱ་འཕྲོད་པའི་སློབ་གྲྭ་བོད་ཁྱིམ་སེ་ལ་ཀོལ་དང་སྦེལ་ཀོབ་བོད་སློབ་འཛིན་ཚོགས་ཀྱི་སློབ་གྲྭ་གཉིས་ཡིན་འདུག སྡེ་ཚན་ཁག་བཞི་ལས་ཚན་རིག་ཡིག་རྒྱུགས་ཁྲོད་སློབ་ཕྲུག་ ༣༩༣ མཉམ་ཞུགས་བྱས་ཡོད་པ་ལས། ཡིག་རྒྱུགས་འཕྲོད་ཚད་བརྒྱ་ཆའི་ ༨༩ དང་། ཆ་སྙོམས་སྤུས་ཚད་ ༦༧།༢ བྱུང་འདུག དེ་དག་ལས་བརྒྱ་ཆའི་ ༩༠ ཡན་ལེན་མཁན་སློབ་ཕྲུག་བཞི་བྱུང་བ་དག་ནི། བརྒྱ་ཆ་ ༩༤།༦ ལེན་མཁན་མོན་གྷོ་གཏན་སློབ་ཀྱི་སློབ་མ་ཤི་ཏི་རེ་དང་། བརྒྱ་ཆ་ ༩༣།༢ ལེན་མཁན་སེ་ལ་ཀོལ་བོད་ཁྱིམ་གྱི་བསོད་ནམས་བཟང་མོ། བརྒྱ་ཆ་ ༩༠།༨ ལེན་མཁན་སེ་ལ་ཀོལ་གྱི་སློབ་མ་འཆི་མེད་རྡོ་རྗེ། བརྒྱ་ཆ་ ༩༠།༦ ལེན་སེ་ལ་ཀོལ་གྱི་སློབ་མ་བསྟན་འཛིན་ཟླ་སྒྲོན་བཅས་ཡིན་འདུག ཚོང་རིག་སྡེ་ཚན་ནང་སློབ་མ་ ༣༦༢ འཛུལ་ཞུགས་གནང་ཡོད་པ་ལས། ཡིག་རྒྱུགས་འཕྲོད་ཚད་བརྒྱ་ཆའི་ ༨༠ དང་། ཆ་སྙོམས་སྤུས་ཚད་ ༥༩།༣༢ ཡིན་འདུག དེ་དག་ལས་བརྒྱ་ཆ་ ༩༠ ཡན་ལེན་མཁན་གསུམ་བྱུང་བ་དག་ནི། བརྒྱ་ཆ་ ༩༣།༢ ལེན་མཁན་སྦེལ་ཀོབ་བོད་ཁྱིམ་གྱི་ཚེ་རིང་སྒྲོལ་མ། བརྒྱ་ཆ་ ༩༣ ལེན་མཁན་སྦེལ་ཀོབ་བོད་ཁྱིམ་གྱི་ལྷ་མོ་ཆོས་སྒྲོན། བརྒྱ་ཆ་ ༩༡།༨ རྟ་མགྲིན་སྒྲོལ་མ་བཅས་ཡིན་འདུག སྒྱུ་རྩལ་སྡེ་ཚན་ནང་སློབ་མ་ ༦༧༩ འཛུལ་ཞུགས་གནང་བ་ལས། ཡིག་རྒྱུགས་འཕྲོད་ཚད་བརྒྱ་ཆའི་ ༨༨ དང་། ཆ་སྙོམས་སྤུས་ཚད་བརྒྱ་ཆ་ ༦༥།༢༤ ཡིན་འདུག བརྒྱ་ཆ་ ༩༠ ཡན་ལེན་མཁན་གསུམ་བྱུང་བ་དག་ནི། བརྒྱ་ ༩༣ ལེན་མཁན་མ་སུ་རི་བོད་ཁྱིམ་གྱི་སྐལ་བཟང་སྒྲོལ་མ་དང་། བརྒྱ་ཆའི་ ༩༠།༦ ལེན་མཁན་མ་སུ་རི་བོད་ཁྱིམ་གྱི་ལྷ་ལུང་། བརྒྱ་ཆའི་ ༩༠།༤ ལེན་མཁན་སྦེལ་ཀོབ་བོད་སློབ་འཛིན་ཚོགས་ཀྱི་སློབ་མ་བསྟན་འཛིན་ཚེ་དབྱངས་བཅས་ཡིན་འདུག ལས་རིགས་སྡེ་ཚན་ནང་སློབ་མ་ ༡༠༡ འཛུལ་ཞུགས་གནང་བ་ལས། ཡིག་རྒྱུགས་འཕྲོད་ཚད་བརྒྱ་ཆ་ ༩༡ དང་། ཆ་སྙོམས་སྤུས་ཚད་ ༥༩།༤༢ ཡིན་འདུག སྡེ་ཚན་དེར་བརྒྱ་ཆ་དགུ་བཅུ་ཡན་ལོན་མཁན་སློབ་མ་གཅིག་ཀྱང་བྱུང་མེད་པ་རེད། གསར་འགོད་པས་བོད་མི་སྒྲིག་འཛུཊ་ཤེས་རིག་ལས་ཁུངས་དེང་རབས་ཤེས་ཡོན་ཚན་པའི་འགན་འཛིན་ཟུང་དྲུང་ཚེ་རིང་ཕུན་ཚོགས་ལགས་སུ། འདི་ལོའི་ཡིག་རྒྱུགས་ཐད་དགོངས་ཚུལ་གང་འདྲ་ཡོད་མེད་དྲིས་པར་ཁོང་གིས། “ སྔར་ལོའི་ཡིག་རྒྱུགས་ནང་བརྒྱ་ཆ་ ༩༠ ཡན་བླངས་ཏེ་དགའ་ལྡན་ཕོ་བྲང་བྱ་དགའ་རག་མཁན་ ༥ ལས་བྱུང་མེད་ཀྱང་། འདི་ལོ་ཚན་རིག་དང་སྒྱུ་རྩལ། ཚོང་ལས་བཅས་སྡེ་ཚན་ཁག་གསུམ་ནང་དགའ་ལྡན་ཕོ་བྲང་སློབ་ཡོན་རག་མཁན་སློབ་མ་ ༩ བྱུང་འདུག ༢༠༡༣ ལོར་ཤེས་རིག་ལས་ཁུངས་ཀྱིས་སློབ་ཡོན་སྤར་ཆ་གནང་བ་དང་། ཡིག་རྒྱུགས་གྲུ་འབྲས་བརྒྱ་ཆ་ ༧༥ ཡན་ལོན་མཁན་ལ་དམིགས་བསལ་སློབ་ཡོན་འབུལ་རྒྱུའི་གསལ་བསྒྲགས་གནང་བར་བརྟེན་ཏེ། ༢༠༡༡ ལོར་སློབ་མ་ ༢༡༨ དང་། ༢༠༡༢ ལོར་སློབ་མ་ ༡༩༩། ༢༠༡༣ ལོར་སློབ་མ་ ༢༨༣། ༢༠༡༤ ལོར་སློབ་མ་ ༣༢༡ བཅས་གྲངས་འབོར་མང་དུ་ཕྱིན་སོང་། འདི་ལོའི་ཡིག་རྒྱུགས་གྲུབ་འབྲས་ཀྱི་ཆ་ནས་སྔར་ལོ་དང་འདྲ་བོ་རེད། རྒྱུགས་ཡོངས་སུ་འཕྲོད་མཁན་དང་བརྒྱ་ཆའི་བརྒྱ་ལེན་མཁན་གྱི་སློབ་གྲྭ དགའ་ལྡན་ཕོ་བྲང་གི་སློབ་ཡོན་བྱ་དགའ་ཐོབ་མཁན། བརྒྱ་ཆ་ ༧༥ ཡན་ལོན་མཁན་བཅས་སྤྱི་ཡོངས་ཀྱི་ཆ་ནས་གྲངས་ཚད་གཅིག་པུ་མིན་པར་སྤུས་ཚད་ཡག་ཏུ་ཕྱིན་འདུག ” ཅེས་བརྗོད་བྱུང་། ཁོང་ལ་འདི་ལོར་སྲིད་སྐྱོང་སློབ་ཡོན་རག་མཁན་གྱི་སློབ་མ་བྱུང་ཡོད་མེད་དྲིས་པར། སྔར་ལོ་མ་སུ་རི་བོད་ཁྱིམ་ནས་སློབ་མ་གཅིག་བྱུང་ཡོད་པ་རེད། ད་ལོའི་ཡིག་རྒྱུགས་གྲུབ་འབྲས་ནང་བརྒྱ་ཆ་ ༩༥ ལོན་མཁན་བྱུང་མི་འདུག ད་ལྟ་མོན་གྷོའི་སློབ་མ་ཞིག་གིས་བརྒྱ་ཆ་ ༩༤།༦ བླངས་འདུག ཡིན་ནའང་ཁོ་ཡུལ་མིའི་སློབ་ཕྲུག་རེད་འདུག་ཅེས་བརྗོད་བྱུང་། གསར་འགོད་པ། དོན་གོ