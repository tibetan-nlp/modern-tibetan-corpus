
བོད་ནས་ཡོང་མཁན་ཇེ་ཉུང་དང་བོད་ནང་ལོག་མཁན་ཇེ་མང་རེད།

དེ་རིང་སྔ་དྲོར་སྤྱི་འཐུས་གྲོས་ཚོགས་ནང་། བོད་ནས་རྒྱ་གར་ལ་སྐྱབས་བཅོལ་དུ་ཡོང་མཁན་ཇེ་ཉུང་དུ་ཕྱིན་པ་དང་། རྒྱ་གར་ནས་ཕྱིར་བོད་ནང་ལོག་མཁན་དང་ཕྱི་རྒྱལ་ཁག་ཏུ་སྐྱོད་མཁན་ཇེ་མང་དུ་འགྲོ་བཞིན་པའི་ཐད། སྤྱི་འཐུས་ཁག་ཅིག་དང་སྲིད་སྐྱོང་མཆོག་གི་བར་དྲི་བ་དྲས་ལེན་གནང་སོང་། དེ་རིང་སྐབས་བཅོ་ལྔ་པའི་གྲོས་ཚོགས་ཚོགས་དུས་དགུ་བའི་ལས་ཉིན་བཞི་པའི་སྔ་དྲོར། སྐར་སྟགས་ཅན་གྱི་དྲི་བ་དྲིས་ལན་གནང་སྐབས། སྤྱི་འཐུས་དགེ་བཤེས་རོང་པོ་བློ་བཟང་སྙན་གྲགས་ལགས་ཀྱིས་སྲིད་སྐྱོང་བློ་བཟང་སེང་གེ་མཆོག་ལ། དེང་སྐབས་རྒྱ་གར་ནང་གི་བོད་མི་མང་པོ་བོད་ནང་ཕར་སྐྱོད་པ་དང་ཚུར་ལོག་པ། རྒྱ་གར་ནས་ཕྱི་རྒྱལ་ཡུལ་གྲུ་ཁག་དང་། དེ་ནས་བོད་ནང་དུ་ཕར་སྐྱོད་ཚུར་ལོག་བྱེད་པའི་གནས་ཚུལ་སྔོན་མ་ལས་མང་དུ་འགྲོ་བཞིན་པའི་གནད་དོན་ཐད་བློ་ཚབ་འདུག་ན། ད་ལྟའི་ཆར་འཛིན་སྐྱོང་བཀའ་ཤག་གིས་གོང་གི་གནད་དོན་ཐད་རྟོག་ཞིབ་གནང་གི་ཡོད་མེད་དང་། བཀའ་ཤག་གིས་གནད་དོན་དེའི་ཐད་སྲིད་ཇུས་དང་ཆབ་སྲིད་ཀྱི་གནད་འགག་ཅིག་ཏུ་གཟིགས་ཀྱི་ཡོད་མེད་དྲིས་པའི་ལན་དུ་སྲིད་སྐྱོང་མཆོག་གིས། རྒྱ་གར་དང་ཕྱི་རྒྱལ་ཡུལ་གྲུ་ཁག་ནས་བོད་དུ་ཕར་འགྲོ་ཚུར་ལོག་བྱེད་མཁན་བོད་མི་ཇེ་མང་དུ་འགྲོ་བཞིན་པའི་གནད་དོན་ཐོག བཀའ་ཤག་ནས་འབྲེལ་ཡོད་ལས་ཁུངས་བརྒྱུད་རྟོག་ཞིབ་གང་ཐུབ་གནང་གི་ཡོད། བཀའ་ཤག་གིས་གནད་དོན་དེ་གནད་འགག་ཅན་ཞིག་ཡིན་པར་གཟིགས་ཀྱི་ཡོད་ཅིང་། དེར་ལམ་སྟོན་གནང་དང་གནང་མུས་ཡིན་ཡང་། ལམ་སྟོན་ལྟར་བྱུང་དང་མ་བྱུང་ཅི་རིགས་ཡོང་གི་འདུག ཅེས་གསུངས་སོང་།   སྤྱི་འཐུས་དགེ་བཤེས་རོང་པོ་བློ་བཟང་སྙན་གྲགས་ལགས་ཀྱིས་འཕྲོས་དོན་དྲི་བར། བཀའ་ཤག་གིས་འབྲེལ་ཡོད་ལས་ཁུངས་བརྒྱུད་དེ་ལམ་སྟོན་གནང་གི་ཡོད་ཀྱང་གྲུབ་འབྲས་ཐོན་མ་ཐོན་ཅི་རིགས་ཡོང་གི་ཡོད་པའི་རྐྱེན་རྩ་གང་ལ་ཐུག་ཡོད་དྲིས་པའི་ལན་དུ་སྲིད་སྐྱོང་མཆོག་གིས། བཙན་བྱོལ་དུ་ཡོད་པའི་བོད་མི་མང་པོའི་ནང་མི་སྤུན་མཆེད་བོད་ནང་ཡོད་པ་ལྟར། གཉེན་འཕྲད་དུ་འགྲོ་མཁན་མང་པོ་ཡོད་པ་དེ་དངོས་ཡོད་གནས་ཚུལ་ཆགས་ཡོད་པ་རེད། ཡིན་ནའང་། གཉེན་འཕྲད་དུ་འགྲོ་ན་ཇི་ལྟར་འགྲོ་དགོས་མིན་ཐད་ས་གནས་མགོ་འཛིན་དང་ལྷན་ཁང་ཁག་བརྒྱུད་དེ་ལམ་སྟོན་བྱེད་ཀྱི་ཡོད་སྟབས་གཙོ་བོ་དོ་དག་སོ་སོར་རག་ལས་ཡོད། གཉེན་འཕྲད་ཁ་ལ་འཁྱེར་དེ་བོད་ལ་འགྲོ་རྒྱུ་མང་དྲགས་ཏེ་སྒེར་ལ་དཀའ་ངལ་འཕྲད་པ་ཡིན་ན། བོད་མིའི་སྒྲིག་འཛུགས་ཐོག་ནས་བྱེད་ཐབས་གང་ཡང་མེད་པ་ཚང་མའི་སེམས་ལ་འཇོག་དགོས་པ་རེད། ཅེས་གསུངས་སོང་། སྤྱི་འཐུས་ག་ཟི་དགེ་བཤེས་ཚེ་རིང་པོ་ལགས་ཀྱིས། དྷ་རམ་ས་ལར་སྡོད་མཁན་ང་ཚོའི་བོད་མིའི་སྒྲིག་འཛུགས་དང་བླ་མ་རྣམ་པའི་ཆེ་མཐོང་དང་གཟུགས་ཕྱོགས་ཡག་པོ་ཡོད་ས་རེད་བསམ་པ་དེ་འདྲ་ཞིག་བོད་ནང་ལ་ཕྱིན་ཞིང་། རྒྱ་ནག་གི་འབྲེལ་ཡོད་ལས་ཁུངས་ཀྱིས་དགའ་བསུ་ཞུས། ཕར་ནས་ས་ཆ་དང་ཁང་པ་བརྒྱབ། དེ་ནས་ཁོ་ཕྱིར་དྷ་རམ་ས་ལར་ཡོང་ཡོད་པ་ཞིག་ཡོད་ས་རེད། དེ་ཚོར་རྣམ་འགྱུར་ག་འདྲ་འཛིན་དགོས་ཀྱི་ཡོད་མེད་སྐོར་དྲིས་པའི་ལན་དུ་སྲིད་སྐྱོང་མཆོག་གིས། གཉེན་འཕྲད་མ་ཡིན་པར་བོད་ནང་ཕེབས་རྒྱུ་མང་དྲགས་པ་དེ་འདྲ་ཡིན་ན་བོད་མིའི་སྒྲིག་འཛུགས་ངོས་ནས་དོ་སྣང་བྱེད་དགོས་པ་ཞིག་རེད་ལ་། དེ་བཞིན་རྒྱ་གར་འབྲེལ་ཡོད་ལས་ཁུངས་ཀྱིས་ཀྱང་དོ་སྣང་གནང་གི་ཡོད་པར་ངོས་འཛིན་གནང་རོགས། ཞེས་གསུངས་སོང་། སྤྱི་འཐུས་བསྟན་པ་ཡར་འཕེལ་ལགས་ཀྱིས་ཕྲོས་དོན་དྲི་བར། བོད་ནས་ཡོང་མཁན་ཇེ་ཉུང་དང་ཕར་བོད་ནང་ལོག་མཁན་ཇེ་མང་ཡིན་པ་གསལ་བོ་རེད། དེར་བཀའ་ཤག་གིས་ ༢༠༠༨ ནས་བཟུང་ལམ་ཁ་དམ་དྲག་བྱས་པ་རེད་གསུང་གི་ཡོད་པ་རེད། དེ་གཅིག་པུར་ངོས་འཛིན་གནང་གི་ཡོད་དམ། བཙན་བྱོལ་སྒྲིག་འཛུགས་ཀྱི་ངོས་ནས་མཐུན་རྐྱེན་ཚད་དང་ལྡན་པ་ཞིག་བསྐྲུན་མ་ཐུབ་པ་ཞིག་ལ་ངོས་འཛིན་གནང་གི་ཡོད། དེ་བཞིན། བོད་ནས་རྒྱ་གར་ནང་ཡོང་མཁན་ཚོའང་བཙན་བྱོལ་ནང་འདུག་མི་ཐུབ་པའི་རྒྱུ་རྐྱེན་གང་ལ་ཐུག་ཡོད་པ་དང་། དེའི་ཐོག་བཀའ་ཤག་ལ་དགོངས་འཆར་ཅི་ཡོད་དྲིས་པའི་ལན་དུ་སྲིད་སྐྱོང་མཆོག་གིས། བོད་ནས་ཡོང་བ་ཚོ་རྒྱ་ནག་གཞུང་གི་བཙན་བཟུང་འོག བོད་ནང་ཆབ་སྲིད་སོགས་གང་ཅིའི་ཐད་དམ་དྲག་ཆེན་པོ་ཡོད་པར་བརྟེན་རྒྱ་གར་ལ་བཙན་བྱོལ་དུ་ཡོང་བ་ཞིག་ལ་ངོས་འཛིན་བྱེད་ཀྱིན་ཡོད། འདིར་འབྱོར་དུས་མཐུན་རྐྱེན་སྦྱོར་རྒྱུ་བོད་མིའི་སྒྲིག་འཛུགས་ལ་འགན་ཡོད་སྟབས། གཞན་དབང་སྟབས་བསྟུན་ཡིན་ནའང་བོད་མིའི་སྒྲིག་འཛུགས་ངོས་ནས་གང་ཐུབ་ཅི་ཐུབ་གནང་གི་ཡོད། དཔེར་ན། ཤེས་རབ་དགའ་ཚལ་སློབ་གླིང་ལ་ང་རང་ཐེངས་གཉིས་གསུམ་ལ་ཆེད་དུ་བཅར་བ་ཡིན་ལ། ཕྱི་ཟླ་ ༤ པའི་ནང་བསྐྱར་དུ་འགྲོ་རྒྱུ་ཡིན། ཁོ་ཚོར་ག་རེ་ཞུ་ཡི་ཡོད་ཟེར་ན། ཁྱེད་རང་ཚོ་འདིར་བསླེབས་པའི་ཞོར་ལ་སློབ་གྲྭ་ནས་འཐོན་ཡོང་སྐབས་ལག་འཁྱེར་ཞིག་ཡོད་པ་བྱོས། ཡང་མིན་ན་ལག་ཤེས་ཤིག་ཡོད་པ་བྱོས། འདི་ནས་མར་བསླེབ་ཡོང་དུས་འཚོ་བ་སྐྱེལ་རྒྱུ་ཡོད་པ་ཞིག་དང་། ཡང་ན་མུ་མཐུད་སློབ་སྦྱོང་བྱ་རྒྱུ་ཡོད་པ་ཞིག་བྱེད་དགོས་པ་རེད་ཅེས་ཞུ་བཞིན་ཡོད། གསོག་སྒར་སློབ་གྲྭ་དེ་སྔ་ལོ་གསུམ་རྨང་གཞིའི་དབྱིན་ཡིག་དང་བོད་ཡིག ཨང་རྩིས་བསླབས་ཀྱི་ཡོད་ཀྱང་། རྗེས་སུ་ལོ་ ༨ བར་སྡོད་ཆོག་པ་བཟོས་ཡོད། ལྷ་རིས་ཡིན་ན་ལྷ་རིས་ཆ་ཚང་གི་ལག་ཤེས་ལེན་ཐུབ་པ་དང་། འཛིན་གྲྭ་ལྔ་པ་བརྒྱད་པ་དང་བཅུ་པར་ཡིག་ཚད་བཏང་ནས་བཅུ་གཉིས། དེ་ནས་མཐོ་སློབ་ལ་ཕྱིན་ལ་འགྲོ་ན་སློབ་ཡོན་སྤྲོད་རྒྱུ་ཡིན། དཔེར་ན། ད་ལོར་འཛིན་གྲྭ་བཅུ་གཉིས་ལ་ཡིག་ཚད་གཏོང་གི་ཡིན་ཟེར་མཁན་སློབ་ཕྲུག་ ༧ ཡོད། འཛིན་གྲྭ་ ༡༠ པར་ཡིག་ཚད་གཏོང་གི་ཡིན་ཟེར་མཁན་ ༡༩ ཡོད། སློབ་ཕྲུག་བདུན་དེ་མཐོ་སློབ་ཏུ་ཚུད་པ་ཡིན་ན། མཐོ་སློབ་ཀྱི་སློབ་ཡོན་ ༥ ཡོད་ཅེས་ཁོ་རང་ཚོར་ལབ་ཡོད། དེ་བཞིན་ཆབ་སྲིད་བཙོན་ཟུར་ཚོས་ཁོང་ཚོར་དཀའ་ངལ་ཡོད་སྐོར་གསུངས་པ་ལྟར། དེ་སྔ་ཡིན་ན་མི་རེར་སྟོང་ཕྲག་གཉིས་གསུམ་རེ་གནང་གི་ཡོད་པ་དེ་སྤར་ནས་ད་ལྟ་ཆབ་སྲིད་བཙོན་ཟུར་ཡོངས་རྫོགས་ལ་སྟོང་ཕྲག་ ༦ རེ་སྤྲོད་ཀྱི་ཡོད་པ་མ་ཟད། ཨོ་སི་ཊོ་ལི་ཡའི་དོན་གཅོད་བརྒྱུད་དེ་ཐབས་ཤེས་བྱས་ནས་དེ་སྔ་ཐོ་ཡོད་པའི་ཆབ་སྲིད་བཙོན་ཟུར་ཡོངས་རྫོགས་གཏོང་ཐུབ་པ་བྱེད་བཞིན་ཡོད། དེ་བཞིན་དགེ་འདུན་པ་ཡིན་ནའང་། ཆོས་རིག་ལས་ཁུངས་བརྒྱུད་དེ་ཁོ་རང་ཚོ་དགོན་སྡེ་ཁག་གང་དུ་ཕེབས་པ་ཡིན་ནའང་། སློབ་ཡོན་དུ་དངུལ་མི་ཉུང་བ་ཞིག་སྤྲོད་ཀྱི་ཡོད་པ་རེད། བོད་ནས་ཡོང་མཁན་ཚོས་ཁང་པ་དང་ས་ཆ་མི་འདུག་ཅེས་བཀའ་ཤག་ལ་ཞུ་གཏུག་བྱས་ཡོད་པ་རེད་ལ། དེ་དངོས་ཡོད་གནས་ཚུལ་ཡིན་སྟབས། ཉེ་བའི་ཆར་ནང་སྲིད་ལས་ཁུངས་ནས་སྤིར་ལ་དམིགས་བསལ་བྱས་ཏེ་ཧིན་སྒོར་འབུམ་ ༡༢༠ ཡིས་ས་ཆ་ཉོས་ཡོད་པ་དང་། དེའི་ཐོག་ལ་དཔལ་འབྱོར་ཐབས་ཤེས་བྱེད་བཞིན་ཡོད། དེ་བཞིན། སྤེལ་ཀོབ་གཞིས་ཆགས་ནང་དུའང་ཁང་པ་རྒྱག་མ་ཐུབ་ཀྱང་ས་ཆ་ཞིག་རག་ཐབས་ལ་འབད་བརྩོན་བྱེད་བཞིན་ཡོད། ཅེས་གསུངས་སོང་། སྲིད་སྐྱོང་མཆོག་གིས་མུ་མཐུད་དུ། ད་ལོ་འཕྲོད་བསྟེན་ལས་ཁུངས་ལ་ཨ་སྒོར་ས་ཡ་ ༣ དང་འབུམ་ ༢ རག་ཡོད་པ་དང་། ད་ལན་དེའི་ནང་ཨ་རིའི་གཞུང་ནས་དམིགས་བསལ་ཞིག་གནང་བ་ནི་ནང་མི་ ༦༠༠༠ བཅས་བསྡོམས་པའི་མི་ཁྲི་ ༣ ལ་སྨན་བཅོས་ལྟ་སྐྱོང་ལས་གཞིའི་ནང་འཛུལ་ཞུགས་བྱེད་མཁན་ཡིན་ན། དེ་སྔོན་ནང་མི་ ༦ ཅན་ཞིག་གིས་སྒོར་ ༣༥༦༠ ཕུལ་དགོས་ཀྱི་ཡོད་ཀྱང་། ད་ལྟ་སྒོར་ ༢༥༠༠ ཆག་ཡང་བཏང་ཏེ་ནང་མི་ ༦ ཅན་ཞིག་གིས་སྒོར་ ༡༠༦༠ སྤྲད་ནས་སྨན་བཅོས་ལྟ་སྐྱོང་ནང་འཛུལ་ཐུབ་ཀྱི་ཡོད་ལ། ལས་གཞི་དེའི་ནང་དུའང་བོད་ནས་ཡོང་བ་དང་དམིགས་བསལ་གྱིས་དགེ་འདུན་པ་ཚོར་དམིགས་བསལ་ཆག་ཡང་འདུག་མིན་འཕྲོད་བསྟེན་ལས་ཁུངས་ཀྱི་ངོས་ནས་ལས་གཞི་སྤེལ་བཞིན་ཡོད་པ་རེད། དེ་བཞིན་དུ་བདེ་སྲུང་ལས་ཁུངས་ངོས་ནས་བོད་ནས་གནས་སྐོར་དུ་ཡོང་བའི་བོད་མི་ ༨༠༠ ཙམ་ལ་སྐྱབས་བཅོལ་ལག་དེབ་(RC)མེད་པའི་དཀའ་ངལ་འཕྲད་ཡོད་པ་ལྟར། ལྡི་ལི་དོན་གཅོད་བརྒྱུད་དེ་ང་ཚོ་སྒྲིག་འཛུགས་ནས་འགན་འཁུར་ཏེ་ཉེས་ཆད་སྒོར་མོ་སྤྲད་ནས་སྐྱབས་བཅོལ་ལག་དེབ་ཡོད་པ་བཟོས་ཡོད། དེ་དང་དེ་བཞིན་གྱིས་ལྷན་ཁང་རེ་རེའི་ཐོག་ནས་གང་ཐུབ་ཅི་ཐུབ་བྱེད་བཞིན་ཡོད། ཡིན་ནའང་། རེ་གཉིས་ཤིག་དངོས་གནས་འདོད་པ་མ་ཁེངས་བར་བོད་ནང་ཆབ་སྲིད་ཀྱི་གནས་སྟངས་རང་སར་གནས་ཡོད་ཀྱང་བོད་ལ་ལོག་འགྲོ་བཞིན་ཡོད་ན་ང་ཚོར་བློ་ཕམ་ཡོད། ང་ཚོའི་ངོས་ནས་མཐུན་རྐྱེན་བསྐྲུན་མ་ཐུབ་པར་ཕྱིན་པ་ཡིན་ན་ང་ཚོའི་འཐུས་ཤོར་རེད། སྤྱིར་བཏང་གཞན་དབང་སྟབས་བསྟུན་གྱི་སྒྲིག་འཛུགས་ཤིག་ཡིན་དུས། ང་ཚོའི་ངོས་ནས་ཚང་མ་གནང་ཐུབ་ཀྱི་འདུག་ཅེས་རྩ་བ་ཉིད་ནས་ཞུ་ཡི་མེད། འཐུས་ཤོར་དང་མ་སྙོབ་པ་མང་པོ་ཡོང་གི་འདུག དེ་དག་ལ་དགོངས་སེལ་ཞུ་རྒྱུ་ལས་གཞན་གང་ཡང་མི་འདུག ཅེས་གསུངས་སོང་། གསར་འགོད་པ། པདྨ་མཚོ།