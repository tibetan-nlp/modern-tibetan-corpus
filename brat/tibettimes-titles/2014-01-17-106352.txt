
ཡུ་གུར་བའི་སློབ་དཔོན་ཆེན་མོ་ཨེ་ཧམ་ཊོ་ཊི་འཇུ་བཟུང་།

གཟའ་ལྷག་པའི་ཉིན་གྱི་ཕྱི་དྲོ། རྒྱ་གཞུང་གིས་ཀྲུང་དབྱང་མི་རིགས་སློབ་ཆེན་གྱི་ཡུ་གུར་བའི་སློབ་དཔོན་ཆེན་མོ་ཨེ་ཧམ་ཊོ་ཊི་ལགས་དང་སློབ་མ་ ༥ འཛིན་བཟུང་བྱས་ཏེ། ད་ཆར་གར་ཡོད་མ་ཤེས་པར་ལྷག་ཡོད་འདུག ཟླ་འདིའི་ཕྱི་ཚེས་ ༡༥ ཉིན་གྱི་ཕྱི་དྲོའི་ཆུ་ཚོད་ ༣།༣༠ ཙམ་ལ། རྒྱ་གཞུང་ཉེན་རྟོག་པ་ ༣༠ ཙམ་གྱིས་ཀྲུང་དབྱང་མི་རིགས་སློབ་ཆེན་གྱི་དཔལ་འབྱོར་རིག་པའི་སློབ་དཔོན་ཡུ་གུར་བ་ཨེ་ཧམ་ཊོ་ཊི (Ilham Tohti ) ལགས་རང་ཁྱིམ་ནས་འཛིན་བཟུང་བྱས་ཏེ་གར་ཡོད་ཅི་བྱུང་མེད་པར་གྱུར་ཡོད་པ་མ་ཟད། ཁྱིམ་ལ་སྔོག་བཤེར་བྱས་ཏེ་གློག་ཀླད་དང་ཁ་པར། འོད་སྡེར། ཡིག་ཆ་སོགས་བཙན་འཁྱེར་བྱས་འདུག་ལ། ཉིན་དེར་ཀྲུང་དབྱང་མི་རིགས་སློབ་ཆེན་འགྲིམ་བཞིན་པའི་ཡུ་གུར་སློབ་མ་བུ་ ༥ དང་བུ་མོ་ ༢ བཅས་འཛིན་བཟུང་བྱས་ཡོད་པ་དང་། དགོང་མོ་དེར་བུ་མོ་ ༢ ཀློད་གྲོལ་བཏང་ཡོད་ཀྱང་། གཞན་རྣམས་ཀྱི་གནས་ཚུལ་ཤེས་རྟོགས་མ་ཐུབ་པར་ལྷག་ཡོད་འདུག ཨེ་ཧམ་ཊོ་ཊི་ཡི་བཟའ་ཟླ་ཀོའུ་ཙེ་ལི་ལགས་ཀྱིས་གསར་འགྱུར་བརྒྱུད་ལམ་དུ་བརྗོད་པ་ལྟར་ན། ཉིན་དེར་ཁོ་མོ་རང་ཁྱིམ་དུ་བསླེབས་སྐབས། ཁྱིམ་དུ་ལོ་ ༧ དང་ ༤ ལ་སོན་པའི་བུ་ཆུང་གཉིས་ལས་མེད་པ་དང་། ཉེན་རྟོག་པ་སུམ་ཅུ་བཞི་ཅུ་ཞིག་གིས་ཁྱིམ་ཡོངས་སུ་སྔོག་བཤེར་བྱས་པ་དང་། ཁོ་མོའི་ལག་འཁྱེར་ཁ་པར་སོགས་ཁ་པར་ ༣ དང་གློག་ཀླད་ ༤ ། འོད་སྡེར། ཁྱོ་གའི་ཡིག་ཆ་ཁག སློབ་མའི་རྒྱུགས་ཤོག དངུལ་སྒམ་སོགས་བཙན་འཁྱེར་བྱས་ཡོད་པ་མ་ཟད། ཉིན་དེར་ཨེ་ཧམ་ཊོ་ཊིའི་ལོ་ ༧༠ ལོན་པའི་ཨ་མའང་ཆུ་ཚོད་ ༡༠ ཙམ་གྱི་རིང་ཉེན་རྟོག་པས་མགོ་སྐོར་འོག་བཀག་ཉར་བྱས་ཡོད་པ་དང་། ད་ལྟའི་ཆར་རྒྱ་གཞུང་གིས་ཉེན་རྟོག་པ་ཆེད་གཏོང་གིས་ཁྱིམ་མི་ཚོའི་འགྲོ་འདུག་ལ་ལྟ་རྟོག་ནན་མོ་བྱེད་བཞིན་ཡོད་འདུག པེ་ཅིན་དུ་གནས་སྡོད་བོད་རིགས་བུད་མེད་རྩོམ་པ་པོ་ཚེ་རིང་འོད་ཟེར་ལགས་ཀྱིས། ཉིན་ ༨ ཀྱི་གོང་དུ་ཁོང་མོ་དང་ཝང་ལི་ཞོང་གཉིས་ཨེ་ཧམ་ཊོ་ཊི་ལགས་ལ་ལྟ་རུ་ཕྱིན་སྐབས། ཨེ་ཧམ་ཊོ་ཊི་ལགས་ཀྱིས་འདས་ལོའི་ཕྱི་ཟླ་ ༡༡ ཚེས་ ༢ ཉིན་སྒེར་གྱི་རླངས་འཁོར་བཏང་ནས་བཟའ་མི་ཚང་མ་གནམ་གྲུ་ཐང་དུ་ཨ་མ་བསུ་བར་འགྲོ་སྐབས། ཉེན་རྟོག་པས་རྗེས་འདེད་བྱས་ཏེ་བསམ་བཞིན་དུ་ཁོ་བོའི་རླངས་འཁོར་ལ་བརྡབ་སྐྱོན་བཏང་བ་མ་ཟད། ཉེན་རྟོག་པས་ཁོང་གི་ཁྱིམ་མི་ཚང་མ་གསོད་འདོད་པ་ཡིན་ཞེས་བརྗོད་ཡོད་ལུགས་དང་། གོ་ཐོས་ལྟར་ན་ཤིན་ཅང་ཉེན་རྟོག་པས་པེ་ཅིན་ཉེན་རྟོག་ཁང་ལ་ཁོང་འཛིན་བཟུང་བྱེད་དགོས་པའི་རེ་སྐུལ་བྱས་ཡོད་ཀྱང་། པེ་ཅིན་ཉེན་རྟོག་ཁང་གིས་བརྡ་ལན་སྤྲད་མེད་ཚུལ་སོགས་འགྲེལ་བརྗོད་བྱས་ཡོད་སྐོར་བརྗོད་འདུག ཁ་སང་རྒྱ་ནག་གི་ཕྱི་འབྲེལ་མགྲིན་ཚབ་པ་ཧོང་ལི་ཡིས་གསར་འགོད་ལྷན་ཚོགས་ཤིག་གི་ཐོག ། ཨེ་ཧམ་ཊོ་ཊི་ལགས་ཀྱིས་ཁྲིམས་འགལ་གྱི་བྱ་སྤྱོད་སྤེལ་ཡོད་པའི་དོགས་གཞིའི་འོག་ཉེན་རྟོག་པས་འཛིན་བཟུང་བྱས་ཏེ། འབྲེལ་ཡོད་ལས་ཁུངས་ནས་ཁྲིམས་ལྟར་འདྲི་གཅོད་བྱ་རྒྱུ་ཡིན་ལུགས་བརྗོད་ཡོད་འདུག དེ་རིང་ཨ་རིའི་རྒྱལ་སྲིད་སྤྱི་ཁྱབ་ཁང་གི་མགྲིན་ཚབ་པ་ཇན་སཱ་ཁེ་ལགས་ཀྱིས། རྒྱ་གཞུང་གིས་ཨེ་ཧམ་ཊོ་ཊི་ལགས་དང་སློབ་མ་ཚོའི་གནས་ཚུལ་འཕྲལ་དུ་ཕྱིར་བསྒྲགས་བྱེད་དགོས་པ་མ་ཟད། རྒྱལ་སྤྱིའི་འགྲོ་བ་མིའི་ཐོབ་ཐང་གི་སྨྲ་བརྗོད་རང་དབང་སོགས་ཁོ་ཚོས་ལོངས་སུ་སྤྱོད་ཐུབ་པར་ཁག་ཐེག་བྱེད་དགོས་པའི་འབོད་སྐུལ་དང་། ཞི་བའི་ཐབས་ལམ་ལ་བརྟེན་ནས་རྒྱ་གཞུང་གི་སྲིད་བྱུས་དང་བྱ་སྤྱོད་ལ་ངོ་རྒོལ་བྱེད་མཁན་གྱི་ཁྲིམས་རྩོད་པ་དང་སྤྱི་ཚོགས་ལས་འགུལ་བ། གསར་འགོད་པ་སོགས་འཛིན་བཟུང་བཀག་ཉར་བྱེད་བཞིན་པར་སེམས་འཚབ་ཆེན་པོ་ཡོད་ལུགས་བརྗོད་འདུག དེ་བཞིན། འཛམ་གླིང་ཡུ་གུར་མི་རིགས་མཐུན་ཚོགས་ཀྱིས་ཀྱང་། ཨེ་ཧམ་ཊོ་ཊི་ལགས་དང་ཁོང་གི་ཁྱིམ་མིའི་བདེ་འཇགས་ཐད་སེམས་ཁྲལ་ཆེན་པོ་ཡོད་པ་དང་། རྒྱལ་སྤྱིའི་སྤྱི་ཚོགས་ཀྱིས་རྒྱ་གཞུང་ལ་ཁོང་གི་གནས་ཚུལ་གསལ་བོ་བཟོ་བར་ཛ་དྲག་གི་སྐུལ་མ་བྱེད་དགོས་པའི་འབོད་སྐུལ་བྱས་འདུག ཨེ་ཧམ་ཊོ་ཊི་ལགས་ནི། ༡༩༦༩ ལོའི་ཟླ་ ༡༠ ཚེས་ ༢༥ ཉིན་ཤིན་ཅང་ཡུ་གུར་རིགས་རང་སྐྱོང་ཁུལ་ཨཱ་ཐོའུ་གྲོང་ཁྱེར་དུ་སྐྱེས་པ་དང་། ཤིན་ཅང་དུ་དམའ་རིམ་གྱི་སློབ་སྦྱོང་བྱས་རྗེས། སྔ་གཞུག་ཏུ་རྒྱ་ནག་བྱང་ཤར་དགེ་འོས་སློབ་ཆེན་དང་ཀྲུང་དབྱང་མི་རིགས་སློབ་ཆེན་དུ་དཔལ་འབྱོར་རིག་པའི་ཐོག་སློབ་གཉེར་བྱས་ཡོད་པ་དང་། ད་ལྟ་ཀྲུང་དབྱང་མི་རིགས་སློབ་ཆེན་གྱི་རྒྱལ་སྤྱིའི་རྩིས་བསྡོམས་ཆེད་ལས་སྡེ་ཚན་གྱི་སློབ་དཔོན་གཞོན་པ་ཡིན་ལ།  ༢༠༠༦ ལོར་ཡུ་གུར་ཐད་གཏོང་དྲ་བ་གསར་བཟོ་བྱས།  ༢༠༠༩ ལོར་ཤིན་ཅང་གི་རྒྱལ་ས་ཡཱོ་རོམ་ཆི་ཡི་ནང་ཟིང་འཁྲུག་བྱུང་རྗེས། ཡུ་གུར་དྲ་བར་ཁ་བྲལ་དྲིལ་བསྒྲགས་བྱེད་ཀྱི་ཡོད་པའི་ཉེས་འཛུགས་བྱས་ཏེ། ལོ་དེའི་ཕྱི་ཟླ་ ༧ ཚེས་༨ ཉིན་ཁོང་དང་ཁོང་གི་ཁྱིམ་མི་རྣམས་རྒྱ་གཞུང་ཉེན་རྟོག་པས་བཀག་ཉར་བྱས་ཡོད། དེའི་ཐད་རྒྱ་རིགས་རྩོམ་པ་པོ་ཝང་ལི་ཞོང་སོགས་ཤེས་ཡོན་པ་བརྒྱ་ཕྲག་མཉམ་འབྲེལ་གྱིས་༼ཡུ་གུར་ཤེས་ཡོན་པ་ཨེ་ཧམ་ཊོ་ཊི་ལགས་བཀག་ཉར་བྱས་པའི་སྐོར་གྱི་འབོད་སྐུལ༽ཞེས་པའི་ཡིག་ཆ་སྤེལ་ཏེ་ཞུ་གཏུག་བྱས་སྟབས།  ལོ་དེའི་ཕྱི་ཟླ་ ༨ ཚེས་ ༢༣ ཉིན་ཀློད་གྲོལ་བཏང་ཡོད། ཁོང་གིས་རྒྱ་གཞུང་གིས་རྩ་ཁྲིམས་དང་མཉམ་འབྲེལ་རྒྱལ་ཚོགས་འགྲོ་བ་མིའི་ཐོབ་ཐང་གི་བཅའ་ཁྲིམས་ལ་སྲུང་བརྩི་བྱས་ཏེ། སྨྲ་བརྗོད་རང་དབང་ཆེད་ནག་ཉེས་གཡོགས་པའི་ཡུ་གུར་གྱི་གསར་འགོད་པ་དང་རྩོམ་པ་པོ་ཚོར་རང་དབང་སྤྲོད་དགོས་པའི་འབོད་སྐུལ་ཐེངས་མང་བྱས་པར་བརྟེན།  རྒྱ་གཞུང་ཉེན་རྟོག་པས་ཁོང་ལ་རྗེས་འདེད་དང་ཉེན་བརྡ། བཀག་ཉར་སོགས་སུན་གཙེར་སྣ་ཚོགས་བཟོས་ཡོད་འདུག གསར་འགོད་པ། པདྨ་མཚོ།