གློག་བརྙན་དགུ་འགྲན་སྡུར་ནང་ཞུགས།

ད་ལོའི་བོད་ཀྱི་གློག་བརྙན་དུས་སྟོན་ཐོག་རྒྱལ་ཁབ་གསུམ་ནས་ཡོང་བའི་བརྙན་ཐུང་འགྲན་ཞུགས་གློག་བརྙན་དགུ་འདུག དེ་རིང་སྔ་དྲོའི་ཆུ་ཚོད་༡༠:༣༥ སྟེང་དྷ་ས་བོད་ཀྱི་ཟློས་གར་ཁང་དུ། སུད་སི་གྲོང་ཁྱེར་ཛུ་རེག་ནང་རྟེན་གཞི་བྱས་པའི་བོད་དོན་གློག་བརྙན་བཟོ་སྐྲུན་ཁང་གི་གོ་སྒྲིག་འོག ཉིན་གཉིས་རིང་གི་བོད་ཀྱི་གློག་བརྙན་དུས་སྟོན་ཐེངས་༨ པ་མགོ་འཛུགས་གནང་སོང་བ་དང་། མཛད་སྒོའི་ཐོག་དྷ་ས་ཁུལ་གྱི་མི་མང་དང་ཕྱི་རྒྱལ་བ། གསར་འགོད་པ་སོགས་ཁྱོན་མི་གྲངས་༡༠༠ ལྷག་ཅིག་འཛོམས་འདུག མཛད་སྒོའི་ཐོག་མར་བོད་ཀྱི་བུད་མེད་གློག་བརྙན་འཁྲབ་འཁྲིད་པ་བསྟན་འཛིན་ཟླ་གསལ་ལགས་ཀྱི་གློག་བརྙན་(༢)པ་སྟེ། རང་ཉིད་ཀྱི་གློག་བརྙན་བཟོ་སྐྲུན་དང་བོད་པའི་སྤྱི་ཚོགས་ཀྱི་རིན་ཐང་ལྟ་ཚུལ་གྱི་བཀག་རྒྱ་ཡིས་འཁྲབ་སྟོན་པ་མ་རྙེད་པའི་སྐོར་བརྗོད་བྱ་བྱས་པའི་རོ་ཡཱལ་ཁཱ་ཧྥེ་(Royal Cafe)ཞེས་པའི་གློག་བརྙན་བསྟན་སོང་། དེའི་རྗེས་(འཇིགས་བྲལ།)གློག་བརྙན་བཟོ་སྐྲུན་པ་དོན་གྲུབ་དབང་ཆེན་ལགས་ལ་རྗེས་དྲན་ཆེད། (རྨི་ལམ།)ཞེས་པ་བརྗོད་བྱར་བཟུང་བའི་བརྙན་ཐུང་འགྲན་བསྡུར་གྱི་གློག་བརྙན་ཁག་བསྟན་པ་དང་ལྟད་མོ་བར་འོས་བླུགས་བཅུག་སོང་། བརྙན་ཐུང་འགྲན་བསྡུར་ནང་རྒྱ་གར་དང་ཨ་རི། ཧྥ་རན་སི་བཅས་རྒྱལ་ཁབ་གསུམ་ནས་བརྙན་ཐུང་དགུ་ཡོད་པ་དང་། ཧྥ་རན་སི་ནས་སྐལ་བཟང་ཚེ་རིང་གི་བརྙན་ཐུང་(ཡོ་སྒོར་ལྔ་ཡི་རྨི་ལམ་)དང་། རྒྱ་གར་དྷེ་ར་རྡུན་ནས་ཀུན་དགའ་རིན་ཆེན་གྱི་(མི་ཚེ་ནི་ཇ་ཕོར་བ་གང་།) རྒྱ་གར་དྷ་རམ་སཱ་ལ་ནས་འཇའ་དཔལ་རྡོ་རྗེ་ཡི་འགུལ་རིས་བརྙན་ཐུང་(རི་བོང་།) རྒྱ་གར་གྷོ་ཇི་རཱ་ཐི་ནས་འཇིགས་མེད་ཆོས་གྲགས་ཀྱི་(པོ་ཏཱ་ལ་དྲན་པ།) རྒྱ་གར་བྷིང་ལོར་ནས་སྐལ་ལྡན་མཁར་གྱི་(འགྲུལ་བཞུད།) ཨ་རིའི་ནེའུ་ཡོག་ནས་རྣམ་རྒྱལ་ལྷ་མོའི་(རྨི་ལམ།) རྒྱ་གར་དྷ་རམ་སཱ་ལ་ནས་ཤ་བོ་རྡོ་རྗེ་ཡི་(མཐའ་མཇུག་གི་ཟིན་ཐོ།) རྒྱ་གར་དྷ་རམ་སཱ་ལ་ནས་བློ་བཟང་བསྟན་འཕེལ་གྱི་(འཕགས་པ་ཐོགས་མེད་ཀྱི་རྨི་ལམ།) རྒྱ་གར་དྷེ་ར་རྡུན་ནས་བུ་དབྱངས་ཀྱི་(ཨ་ཅག)་བཅས་རེད་འདུག གློག་བརྙན་དུས་སྟོན་འདིའི་ཐོག་བོད་ཕྱི་ནང་གཉིས་ཀྱི་གློག་བརྙན་འཁྲབ་འཁྲིད་པ་གྲགས་ཆེན་ཁག་ཅིག་གི་གློག་བརྙན་ཏེ།  བོད་ནང་གི་གློག་བརྙན་འཁྲབ་འཁྲིད་པ་པདྨ་ཚེ་བརྟན་གྱི་(གཡང་མདའ།)དང་(ཐར་ལོ།) བཙན་བྱོལ་ནང་དུ་ཚེ་རིང་དོན་གྲུབ་ལགས་ཀྱི་(Mystic mountain)། (Shenpenn Khymsar)ལགས་ཀྱི་(འཇིག་རྟེན།) ཟོན་ཐར་རྒྱལ་གྱི་(དབུས་ལམ་གྱི་ཉི་མ། )བཅས་སྟོན་གྱི་ཡོད་འདུག གློག་བརྙན་དུས་སྟོན་འདིའི་འབྲེལ་མཐུད་པ་བསྟན་འཛིན་དོན་འགྲུབ་ལགས་ཀྱིས་དུས་སྟོན་གྱི་ངོ་སྤྲོད་ནང་། གློག་བརྙན་དུས་སྟོན་འདི་ནི་བོད་པའི་སྤྱི་ཚོགས་ནང་གི་གློག་བརྙན་བཟོ་སྐྲུན་པ་དང་འཁྲབ་སྟོན་པ་ཚོར་རྒྱབ་སྐྱོར་མཚོན་བྱེད་དང་སེམས་ཤུགས་སྤར་ཆེད་དུ་སྐྲུན་པའི་སྡིངས་ཆ་ཞིག་ཡིན། ཞེས་བརྗོད་འདུག མཇུག་ཏུ་གསར་འགོད་པས་ད་ལོའི་བརྙན་ཐུང་འགྲན་ཞུགས་པ་(འཕགས་པ་ཐོགས་ཀྱི་རྨི་ལམ།) བརྙན་ཐུང་བཟོ་སྐྲུན་པ་བློ་བཟང་བསྟན་འཕེལ་ལགས་སུ་བརྙན་ཐུང་དེའི་བརྗོད་དོན་ཅི་ཞིག་ཡིན་པ་དང་། ད་ཐེངས་བརྙན་ཐུང་འགྲན་བསྡུར་ནང་ཞུགས་དགོས་དོན། གློག་བརྙན་དུས་སྟོན་གྱི་སྡིངས་ཆ་འདི་ག་འདྲ་ཞིག་མཐོང་སོང་ཞེས་དྲིས་པར་ཁོས། ང་རང་གི་འཕགས་པ་ཐོགས་མེད་ཀྱི་རྨི་ལམ་ཞེས་པའི་བརྙན་ཐུང་འདིའི་ནང་དོན་ནི་འཕགས་པ་ཐོགས་མེད་ཀྱིས་རྗེ་བཙུན་བྱམས་པ་མགོན་པོ་ལོ་བཅུ་གཉིས་པ་སྒོམ་པའི་རིང་དཀའ་སྡུག་གདོང་ལེན་མང་པོ་ཞིག་བྱས་ཏེ། མཐར་རྗེ་བཙུན་བྱམས་མགོན་གྱི་ཞལ་གཟུགས་མཇལ་བའི་གཏམ་རྒྱུད་ཅིག་ཡིན། ང་རང་ལ་མཚོན་ན་ནམ་རྒྱུན་གློག་བརྙན་མང་པོ་ཞིག་བཟོས་བསྡད་ཡོད་པ་རེད། ཡིན་ན་ཡང་། འགྲན་བསྡུར་ལྟ་བུ་དེ་འདྲིའི་ནང་དུ་ཞུགས་མ་ཐུབ་པ་ཡིན་ན་རྗེས་སུ་ལྷག་འགྲོ་བ་ཞིག་འདུག འགྲན་བསྡུར་འདི་འདྲའི་ནང་དུ་ཞུགས་ཐུབ་པ་ཡིན་ན། སོ་སོའི་བཟོ་སྐྲུན་བྱས་པའི་གློག་བརྙན་དེ་གཞན་དང་བསྡུར་ནས་ཡར་རྒྱས་ག་འདྲ་གཏོང་དགོས་པ་སོགས་ཤེས་རྟོགས་ཆེད་འགྲན་བསྡུར་འདིར་ཞུགས་པ་ཡིན། མ་འོངས་པར་མུ་མཐུད་རྒྱ་ཆེ་རུ་བསྐྱེད་དེ་བོད་ཀྱི་རིག་གཞུང་ཁྲོད་ཀྱི་གཏམ་རྒྱུད་དེ་འདྲའི་རིགས་བཟོ་སྐྲུན་བྱ་འདོད་ཡོད་ལ། འཁྲབ་སྟོན་པ་དང་དཔལ་འབྱོར་གྱི་ཕྱོགས་ནས་དཀའ་ངལ་ཡོད་ན་ཡང་། བོད་རང་གི་རིག་གཞུང་ཁྲོད་ཀྱི་ཐུན་མོང་མ་ཡིན་པའི་སློབ་གསོའི་སྐོར་གྱི་གཏམ་རྒྱུད་དེ་འདྲ་བཟོ་སྐྲུན་བྱ་འདོད་ཡོད། ད་ཐེངས་ཀྱི་གློག་བརྙན་དུས་སྟོན་འདི་ལྟ་བུ་ཡིན་ན་ཧ་ཅང་ཡག་པོ་འདུག སྔོན་ཆད་གློག་བརྙན་དེ་འདྲ་བཟོས་པ་ཡིན་ནའང་བཟོས་བཞག་པ་ཙམ་ལས་མང་ཚོགས་ཁྲོད་རྒྱ་ཆེན་པོ་དེ་འདྲ་སྟོན་ཐུབ་ཀྱི་མེད་པ་རེད། ཡིན་ན་ཡང་། སྡིངས་ཆ་འདི་ལྟ་བུ་རྒྱུད་ནས་སོ་སོའི་བཟོས་པ་དེར་མང་ཚོགས་ཁྲོད་ནས་དོ་སྣང་ག་འདྲ་སླེབས་ཀྱི་འདུག མང་ཚོགས་ཁྲོད་ནས་བསམ་ཚུལ་ཞིག་སླེབས་ཡོང་དུས་སོ་སོའི་ངོས་ནས་ཡར་རྒྱས་ག་འདྲ་ཞིིག་གཏོང་དགོས་མིན་སོགས་ལ་ཕན་ཐོགས་ཆེན་པོ་འདུག ཅེས་བརྗོད་བྱུང་། གསར་འགོད་པ། སངས་རྒྱས་དཀོན་མཆོག