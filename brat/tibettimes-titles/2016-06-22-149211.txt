སྲིད་གཞུང་གི་མི་སྣ་སླེབ་དུས་ལོ་ ༡༨
མ་ལོན་པའི་གྲྭ་བ་ཚོ་གབ་འདུག་དགོས་པ་རེད།

ཉིན་ཤས་སྔོན་དབུས་སྣེ་ལེན་ཁང་དུ་འབྱོར་བའི་དགེ་འདུན་པ་ཞིག་གིས་དེང་སང་ཁོང་གི་ཕ་ཡུལ་དུ་གྲྭ་བ་བྱེད་མཁན་ཉུང་དུ་ཕྱིན་ཡོད་ཀྱང་ད་ཡོད་ཀྱི་གྲྭ་བའི་བརྒྱ་ཆ་ ༨༠ བཤད་གྲྭ་ནང་འགྲོ་ཡི་ཡོད་སྐོར་བརྗོད་བྱུང་། རྒྱ་གཞུང་གི་དངོས་ཤུགས་བརྒྱུད་གསུམ་གྱི་བཙན་གནོན་དམ་དྲག་འོག་བོད་ནང་དུ་བོད་མི་རིགས་ཀྱི་སྐད་ཡིག་དང་རིག་གཞུང་། ཐུན་མོང་མ་ཡིན་པའི་འཚོ་བའི་གོམ་སྲོལ་སོགས་རིམ་བཞིན་ཉམས་དམས་སུ་འགྲོ་བཞིན་ཡོད་པ་དང་། ལྷག་པར་དུ་བོད་མི་རིགས་ཙམ་མ་ཟད། ཕྱི་ནང་གི་ནང་བསྟན་རིག་པའི་རྗེས་འཇུག་པ་ཚོ་གོང་བུ་གཅིག་ཏུ་སྒྲིལ་བར་ནུས་པ་བླ་མེད་མཆིས་པའི་བོད་བརྒྱུད་ནང་བསྟན་འདི་རྩ་བ་རུལ་བའི་སྡོང་པོ་ལྟ་བུ་ཞིག་ཏུ་འགྱུར་ཐབས་སུ། རྒྱ་གཞུང་གིས་(ཆོས་ལུགས་ལས་དོན་སྐོར་གྱི་སྲོལ་ཡིག)དང་(བོད་བརྒྱུད་ནང་བསྟན་གྱི་སྤྲུལ་སྐུའི་ཡང་སྲིད་དོ་དམ་བྱ་ཐབས)ཟེར་བ་སོགས་གཏན་འབེབས་བྱས་ཏེ། བོད་ནང་གི་དགོན་སྡེ་ཆེ་འབྲིང་ཆུང་གསུམ་དམིགས་འབེན་དུ་བཟུང་ནས་བོད་ཁམས་ཡོངས་སུ་དམ་དྲག་གི་སྲིད་བྱུས་འདྲ་མིན་ལག་བསྟར་བྱེད་བཞིན་ཡོད་པ་ལྟར། འདས་ལོར་བོད་ནང་གི་ཆོས་དད་རང་དབང་ལ་དམ་དྲག་བྱས་པ་ཧ་ཅང་ཚབས་ཆེན་ཡིན་ལུགས་ལོ་འཁོར་གྱི་འཇུག་ཞིབ་སྙན་ཐོ་ཁག་གི་ནང་ཐོན་ཡོད་སྟབས། ཉིན་ཤས་གོང་དབུས་སྣེ་ལེན་ཁང་ནང་གསར་དུ་འབྱོར་བའི་དཀར་མཛེས་ཁུལ་ནས་ཡིན་པའི་དགེ་འདུན་པ་ཞིག་ལ། ཁོང་གི་དགོན་པ་དང་འབྲེལ་བའི་ཐོག་ནས་གནས་ཚུལ་ཁག་ཅིག་གི་ཐད་ཁ་བརྡ་བྱས་ཡོད། དགེ་འདུན་པ་ཁོང་ཆུང་དུས་ནས་ས་གནས་ཀྱི་དགོན་པ་ཞིག་ཏུ་གྲྭ་བ་བྱས་ཤིང་། རང་ལོ་ ༡༧ ལ་སོན་སྐབས་ས་གནས་ཀྱི་ནང་བསྟན་སློབ་གླིང་ཞིག་ཏུ་ཕྱིན་ཏེ་ལོ་ ༡༠ ཙམ་གྱི་རིང་གཞུང་ཆེན་ལ་སློབ་གཉེར་བྱས་ཡོད་འདུག ཁོང་གིས་བརྗོད་ན། ཁོང་གི་ཕ་ཡུལ་གྱི་ལོ་ན་ ༢༥ མན་གྱི་ན་གཞོན་མང་ཆེ་བ་སློབ་གྲྭར་འགྲོ་ཡི་ཡོད་པ་དང་། ལོ་ ༢༥ བརྒལ་བ་ཕལ་ཆེར་བས་རང་ཡུལ་ནས་སྒེར་འཁོར་བཏང་ནས་གླ་ལེན་པ་དང་། དབྱར་རྩྭ་དགུན་འབུ་བརྐོ་བ། ཁང་པ་རྒྱག་པ་སོགས་ཞོར་ལས་གཉེར་ཏེ་ཡོང་སྒོ་འཚོལ་བཞིན་ཡོད་སྐོར་དང་། ཁོང་དྷ་རམ་ས་ལར་ཡོང་སྟེ་ནོར་གླིང་མཐོ་སློབ་ཏུ་ཡིག་ཚད་གཏོང་བའི་འདུན་པ་ཆེན་པོ་ཡོད་ཀྱང་། བལ་ཡུལ་སྣེ་ལེན་ཁང་དུ་ཟླ་གཉིས་རིང་ལྷག་སྟེ་འདི་ལོའི་ཡིག་ཚད་ཀྱི་རྗེས་ཆོད་མེད་པ་དང་། ད་ལོར་གོ་སྐབས་མ་རག་ན་སློབ་གྲྭ་གཞན་ཞིག་ཏུ་སོང་སྟེ་རྗེས་མ་ནོར་གླིང་མཐོ་སློབ་ཏུ་ཡིག་ཚད་གཏོང་འཆར་ཡོད་སྐོར་སོགས་བརྗོད་བྱུང་། ཁོང་གིས་གསར་འགོད་པར་བལ་ཡུལ་ནས་བོད་ཀྱི་རྒྱལ་དར་འཕྱར་ཡོད་པ་དང་པོ་མཐོང་དུས་སེམས་ལ་ཚོར་སྣང་མ་འདྲ་བ་ཞིག་བྱུང་སྐོར་བརྗོད་དོན། ང་བལ་ཡུལ་དུ་འབྱོར་རྗེས་མཆོད་རྟེན་བྱ་རུང་ཁ་ཤོར་ལ་སྐོར་བ་བྱེད་དུ་སོང་བ་དང་། ཉེ་འགྲམ་དུ་བོད་ཀྱི་རྒྱལ་དར་ཆེན་པོ་ཞིག་འཕྱར་ཡོད་པ་མཐོང་སྐབས་སེམས་ལ་ཚོར་སྣང་མ་འདྲ་བ་ཞིག་འདུག ང་ཚོའི་ཕ་ཡུལ་ལྟ་བུ་ཡིན་ན་བོད་ཀྱི་རྒྱལ་དར་འཕྱར་ཆོག་རྒྱུ་ཕར་ཞོག ཐ་ན་ཁ་པར་ནང་དུ་རྒྱལ་དར་གྱི་པར་ཉར་ཚགས་བྱས་ཡོད་པ་ཉེན་རྟོག་པས་མཐོང་ཚེ་འཛིན་བཟུང་གིས་འདྲི་རྩད་མང་པོ་བྱེད་ངེས་རེད་ལ། གྲོང་ཚོའི་ནང་གི་མགོ་འཁྲིད་དང་ལས་བྱེད་དེ་ཚོས་མཐོང་བ་ཡིན་ནའང་པར་དེ་འདྲ་ཉར་ཚགས་བྱས་ན་རྒྱལ་ཁབ་ཀྱི་ཁྲིམས་དང་འགལ་གྱི་ཡོད་སྐོར་སློབ་གསོ་འདྲ་བོ་རྒྱག་ཁུལ་བྱས་ཏེ་པར་གསུབ་ཏུ་འཇུག་ངེས་རེད་ཅེས་ཟེར། བོད་ནང་གི་དགོན་པའི་སློབ་སྦྱོང་གི་ཁོར་ཡུག་ལ་འགྱུར་ལྡོག་ག་རེ་འགྲོ་བཞིན་ཡོད་དྲིས་པར་ཁོང་གིས། སྔོན་མ་དང་བསྡུར་ན་འགྱུར་བ་ཆེན་པོ་ཕྱིན་འདུག སྔོན་མ་ཡིན་ན་བོད་ཡིག་འབྲི་ཀློག་ཤེས་པ་ཙམ་གྱིས་རིག་གནས་ཅན་ལྟ་བུར་རྩི་བ་རེད། ང་ཚོ་ཆུང་དུས་དགོན་པའི་འདོན་ཕྱག་ལེན་དེ་ཚོ་ཤེས་ན་མཁས་པའི་གྲས་སུ་འཇོག་པ་རེད། ཡིན་ནའང་། དེང་སང་དེ་ཙམ་གྱིས་འགྲིག་གི་ཡོད་པ་མ་རེད། དགེ་འདུན་པ་ཞིག་ཡིན་ན་ངེས་པར་དུ་གཞུང་བཀའ་པོད་ལྔ་ལ་སྦྱོང་དགོས་པ་མ་ཟད། སྦྱངས་བ་ཙམ་མིན་པར་མཐར་ཕྱིན་པ་ཞིག་མ་ཆགས་ན་མཁས་པའི་གྲལ་དུ་ཚུད་ཀྱི་མི་འདུག དེར་བརྟེན་དེང་སང་ང་ཚོའི་ཕྱོགས་ཀྱི་གྲྭ་བ་ཚོས་གཞུང་བཀའ་པོད་ལྔ་ལ་སྦྱོང་བ་མཐར་ཕྱིན་ཐུབ་པའི་དམིགས་ཡུལ་འཛིན་གྱི་འདུག སྔོན་མ་ང་ཚོའི་དགོན་པའི་ནང་འདོན་ཕྱག་ལེན་འདྲ་སྦྱངས་ཏེ་གྲོང་ཆོག་ཏུ་འགྲོ་མཁན་མ་གཏོགས་བཤད་གྲྭར་འགྲོ་མཁན་ཉུང་ཉུང་རེད། ཡིན་ནའང་། དེང་སང་གྲྭ་བའི་བརྒྱ་ཆ་ ༨༠ དེ་བཤད་གྲྭའི་ནང་འགྲོ་ཡི་ཡོད་པ་རེད་ཅེས་དང་། བོད་ནང་དུ་གྲྭ་བ་བྱེད་མཁན་ཉུང་དུ་འགྲོ་བཞིན་ཡོད་པའི་སྐོར་ནས་ཁོང་གིས། སྔོན་མ་དང་བསྡུར་ན་དེང་སང་གྲྭ་བ་བྱེད་མཁན་ཏོག་ཙམ་ཉུང་ཉུང་རེད། དཔེར་ན། ང་རང་ལྟ་བུ་ཡིན་ན། ངའི་ཁྱིམ་ལ་བུ་གསུམ་ཡོད་པ་དང་། ང་དང་ངའི་འོག་མ་བུ་ངེད་གཉིས་ཆུང་དུས་ནས་གྲྭ་བ་བྱས་པ་རེད། དེང་སང་ཆུང་དུས་ནས་གྲྭ་བ་བྱེད་མཁན་ཉུང་ཉུང་འདྲ་ཆགས་ཏེ། ཕ་མ་ཚང་མས་སོ་སོའི་བྱིས་པ་ཆུང་ཆུང་སྐབས་ནས་སློབ་གྲྭར་གཏོང་གི་འདུག ཕ་མ་ཁ་ཤས་ལ་སོ་སོའི་བུ་གྲྭ་བ་བྱེད་པའི་དམིགས་ཡུལ་ཡོད་པ་ཡིན་ནའང་དང་པོ་སློབ་གྲྭར་གཏོང་གི་ཡོད་པ་དང་། སློབ་གྲྭར་སོང་ནས་རྒྱ་ཡིག་དང་ཨང་རྩིས། དབྱིན་ཡིག་སོགས་ཡག་པོ་སྦྱངས་རྗེས་གྲྭ་བ་བྱས་ན་ཡག་པོ་ཡོད་པ་རེད་བསམ་པའི་དམིགས་ཡུལ་ཞིག་འཛིན་གྱི་ཡོད་ས་རེད། ཡང་ཁ་ཤས་ཀྱིས་གྲྭ་བ་བྱས་ན་དོན་དག་མི་འདུག དེ་ལས་སློབ་གྲྭར་བཏང་སྟེ་ལས་བྱེད་པ་ཆགས་ན་ཡག་པོ་འདུག་བསམ་མཁན་ཡང་ཡོད་ས་རེད། ཅེས་བརྗོད་བྱུང་། ཁོ་ཚོའི་དགོན་པའི་ནང་ལོ་བཅོ་བརྒྱད་མ་སོན་བར་དུ་གྲྭ་བ་བྱེད་མི་ཆོག་པའི་ཁྲིམས་དེ་ལག་བསྟར་བྱེད་ཀྱི་ཡོད་མེད་དྲིས་པར། ཁྲིམས་དེ་དགོན་པ་ཚང་མར་ཡོད་པ་ཞིག་རེད། ང་ནང་བསྟན་སློབ་གྲྭའི་ནང་ལོ་ ༡༠ ལ་བསྡད་པ་དང་། དེའི་རིང་གོང་རིམ་གྱི་མི་སྣ་དེ་འདྲ་ཐེངས་གཉིས་གསུམ་ཞིག་ལ་ང་ཚོའི་སློབ་གྲྭ་རུ་ལྟ་རུ་བསླེབས་སོང་། སྐབས་དེར་ང་ཚོའི་སློབ་གྲྭའི་ནང་གི་ལོ་ན་ ༡༨ མ་ལོན་པའི་གྲྭ་བ་རྣམས་ཁང་པ་ཞིག་གི་ནང་དུ་འཛུལ་ནས་གབ་བསྡད་པ་རེད། སྤྱིར་བཏང་གྲྭ་བ་ག་ཚོད་ཡོད་མེད་ཀྱི་བསྡོམས་གྲངས་དེ་གོང་རིམ་ལ་སྤྲད་དགོས་ཀྱང་། གྲྭ་བ་རེ་རེའི་ལོ་ཚད་ཕལ་ཆེར་སྤྲོད་དགོས་ཀྱི་མེད་པ་འདྲ་གསལ་པོ་གསལ་པོ་ཞིག་ཤེས་མ་སོང་། གང་ལྟར་ལོ་བཅོ་བརྒྱད་མ་སོན་པ་ཚོ་དགོན་པའི་ནང་དུ་བསྡད་ན་ཁྲིམས་འགལ་ཆགས་ཀྱི་ཡོད་པ་རེད་ཅེས་ཟེར། གྲྭ་བའི་ལག་ཁྱེར་ཟེར་བ་དེ་ག་རེ་ཡིན་པ་དང་། དེ་བཟོ་བར་ཆ་རྐྱེན་ག་རེ་ཚང་དགོས་དྲིས་པར་ཁོང་གིས། ལག་ཁྱེར་དེ་དགོན་པའི་ནང་དུ་སྡོད་ཆོག་པའི་གྲྭ་བ་ཚོ་ལ་ཡོད་པ་རེད། ལག་ཁྱེར་དེ་བཟོ་བར་གྲྭ་བ་རང་ཉིད་ཀྱི་པར་ཞིག་དང་སྐྱེས་ལོ་སོགས་དགོས་པ་རེད། སྤྱིར་བཏང་ང་ཚོའི་ནང་ལོ་ ༡༨ མ་ལོན་པའི་གྲྭ་བ་མང་པོ་ཡོད་པ་དང་། ཁོ་ཚོར་ལག་ཁྱེར་དེ་མེད་པའི་རྐྱེན་གྱིས་ཁྲིམས་ཀྱི་ཐོག་ནས་དགོན་པའི་ནང་འདུག་ཆོག་གི་ཡོད་པ་མ་རེད། ཡིན་ནའང་། གྲྭ་ཆས་གྱོན་ནས་གྲོང་པའི་ནང་བསྡད་པ་ཡིན་ན་སྐྱོན་ཡོད་པ་མ་རེད་ཅེས་ཟེར། རྒྱ་གཞུང་གིས་ལོ་ན་བཅོ་བརྒྱད་མ་སོན་པར་བསྙད་དེ་དགོན་པ་ནས་ཕུད་པའི་གྲྭ་བ་ཚོའི་ནང་ལོ་བཅོ་བརྒྱད་ཟིན་རྗེས་ཕྱིར་དགོན་པ་རུ་ཡོང་མཁན་ཡོད་མེད་དྲིས་པར་ཁོང་གིས། ང་ཚོ་ནང་བསྟན་སློབ་གྲྭ་ལྟ་བུར་མཚོན་ན། སློབ་འབྲིང་མཐར་ཕྱིན་རྗེས་དགོན་པར་ཡོང་ནས་གྲྭ་བ་བྱེད་མཁན་གཉིས་གསུམ་ཞིག་ཡོད་པ་དང་། ཁོ་ཚོས་དཔེ་ཆར་བལྟས་ན་ཧ་ཅང་ཡག་པོ་འདུག གང་ལྟར་རིག་གནས་ཀྱི་ཁ་ཕྱོགས་འདྲ་པོ་དེ་མི་འདྲ་བ་གཉིས་ལ་ཕྱིན་ཡོད་པ་རེད། དང་པོ་སྤྱི་ཚོགས་ཀྱི་སློབ་གྲྭར་སོང་བ་དང་། དེ་ནས་ནང་བསྟན་ལ་སློབ་སྦྱོང་བྱེད་སྐབས་དཔེ་ཆར་ལྟ་སྟངས་དེ་དཔེ་ཡག་པོ་འདུག ངས་དེ་ཡག་པོ་རེད་བསམ་གྱི་འདུག དཔེར་ན། གསེར་རྟ་སྒར་གྱི་མཁན་པོ་བསོད་དར་རྒྱས་དང་ཚུལ་ཁྲིམས་བློ་གྲོས་ལྟ་བུ་ཡིན་ན། སྔོན་མ་སློབ་ཆེན་དང་ཡང་ན་སློབ་འབྲིང་མཐར་ཕྱིན་རྗེས་དགོན་པར་ཡོང་སྟེ་དཔེ་ཆར་བལྟས་བ་རེད། སློབ་ཆེན་དང་སློབ་འབྲིང་སོགས་ག་རེ་མཐར་ཕྱིན་ནས་ཡོང་བ་ཡིན་ནའང་དཔེ་ཆར་ཡག་པོ་ལྟ་མ་ཐུབ་ན་གྲུབ་འབྲས་ཅི་ཐོན་རྒྱུ་ཡོད་པ་མ་རེད། དཔེ་ཆར་ཡག་པོ་ལྟ་ཐུབ་ན་ཁོང་ཚོར་རྨང་གཞི་ཡག་པོ་ཡོད་སྟབས་དཔེ་ཡག་པོ་འདུག་ཅེས་བརྗོད་བྱུང་། གསར་འགོད་པ། པདྨ་མཚོ།