ཐའེ་ཝན་གྱི་བུད་མེད་སྲིད་འཛིན་ཐོག་མ།

  ད་ལྟ་རང་རྒྱལ་སྤྱིའི་བརྒྱུད་ལམ་ཁག་ཏུ་ཐའེ་ཝན་གྱི་སྲིད་འཛིན་འོས་བསྡུའི་གྲུབ་འབྲས་ཐོན་པ་ལྟར་ན། ཐའེ་ཝན་དམངས་གཙོ་ཡར་ཐོན་ཚོགས་པའི་སྲིད་འཛིན་འོས་མི་ལྕམ་ཚའེ་ཡེན་ཝིན་ལགས་སུ་སྲིད་འཛིན་གྱི་རྒྱལ་ཁ་ཐོབ་སྟེ་ཐའེ་ཝན་ལོ་རྒྱུས་ནང་གི་བུད་མེད་སྲིད་འཛིན་ཐོག་མ་ཆགས་ཡོད་འདུག   ཐེངས་འདིའི་ཐའེ་ཝན་གྱི་སྲིད་འཛིན་འོས་བསྡུ་ཆེན་མོའི་ཁྲོད། དམངས་གཙོ་ཡར་ཐོན་ཚོགས་པའི་སྲིད་འཛིན་འོས་མི་ལྕམ་ཚའེ་ཡེན་ཝིན་ Tsai Ing-wen ལ་འོས་གྲངས་ ༦༨༩༤༧༤༤ ཐོབ་སྟེ་བརྒྱ་ཆ་ ༥༦།༡ ཟིན་ཡོད་པ་དང་། ཐའེ་ཝན་གོ་མིན་ཏང་ཚོགས་པའི་སྲིད་འཛིན་འོས་མི་སྐུ་ཞབས་ཨེ་རིག་ཆོ་ལེ་ལུན་ Eric Chu Li-luan ལ་འོས་ ༣༨༡༣༣༦༥ ཐོབ་སྟེ་བརྒྱ་ཆ་ ༣༡།༠༠ ཟིན་ཡོད་འདུག  དེ་བཞིན། མི་མང་ཚོགས་པའི་སྲིད་འཛིན་འོས་མི་ཅམ་སི་སོན་ James Soong ལགས་སུ་འོས་ ༡༥༧༦༨༦༡ ཐོབ་སྟེ་བརྒྱ་ཆ་ ༡༢།༨ ཟིན་ཡོད་འདུག   ལྕམ་ཚའེ་ཡེན་ཝིན་ལ་སྲིད་འཛིན་རྒྱལ་ཁ་ཐོབ་རྗེས་ཁོང་མོས་གཏམ་བཤད་སྤེལ་བའི་ནང་། དེ་རིང་ཐའེ་ཝན་མི་མང་གི་བསམ་བློའི་འཕེལ་ཕྱོགས་ཤིག་མངོན་འགྱུར་བྱས་ཡོད་པ་དང་། ང་ཚོས་འཛམ་གླིང་མི་མང་ལ་རྒྱ་ནག་མི་སེར་རྒྱལ་ཁབ་དེ་དམངས་གཙོ་ཡིན་པ་གསལ་སྟོན་བྱས་ཡོད། འདི་ནི་ཐའེ་ཝན་མི་མང་ས་ཡ་ ༢༣ གྱིས་འབད་འབུང་བྱས་པའི་གྲུབ་འབྲས་རླབས་ཆེན་ཞིག་ཡིན། ཞེས་སོགས་གསུངས་འདུག   སྲིད་དོན་དབྱེ་ཞིབ་པ་མང་པོ་ཞིག་གིས། ༢༠༠༠ ལོར་དམངས་གཙོ་ཡར་ཐོན་ཚོགས་པའི་སྲིད་འཛིན་དང་པོ་ཁྲིན་ཧྲི་ཕེན་སྲིད་འཛིན་དུ་བསྡད་སྐབས། ཐའེ་ཝན་གྱི་གྲོས་ཚོགས་འཐུས་མི་མང་ཆེ་བ་གོ་མིན་ཏང་ཚོགས་པའི་མི་སྣ་ཆགས་ཡོད་སྟབས། ཁྲིན་ཧྲི་ཕིན་གྱི་ལས་དོན་མང་པོ་ཞིག་མངོན་འགྱུར་བྱེད་ཐུབ་མེད་ཀྱང་། ཐེངས་འདིར་ཐའེ་ཝན་གྲོས་ཚོགས་ནང་ཁྱོན་འཐུས་མི་ ༧༩ ཡོད་པ་ལས་དམངས་གཙོ་ཡར་ཐོན་ཚོགས་པར་རྐུབ་སྟེགས་ ༥༠ དང་། གོ་མིན་ཐང་ཚོགས་པར་རྐུབ་སྟེགས་ ༢༤ བཅས་ཐོབ་ཡོད་སྟབས། སྲིད་འཛིན་ཚའེ་ཡེན་ཝིན་གྱི་སྟོབས་ཤུགས་ཆེན་པོ་ཆགས་ཏེ་ལས་དོན་ལེགས་འགྲུབ་ཆེན་པོ་ཡོང་རྒྱུ་ཡིན་པའི་ཚོད་དཔག་བྱེད་བཞིན་ཡོད།   ཐེངས་འདིར་འོས་བསྡུའི་རྒྱལ་ཁ་ཐོབ་པའི་ལྕམ་ཚའེ་ཡེན་ཝིན་ལགས་ཀྱིས་དེ་སྔོན་རྒྱ་ནག་དང་མཉམ་འབྲེལ་བྱེད་འདོད་མེད་པའི་རྣམ་འགྱུར་ཤུགས་ཆེན་བསྟན་ཡོད་ཀྱང་། ཉེ་ལམ་གྱི་གཏམ་བཤད་ཁག་ཏུ་ཐའེ་ཝན་མི་མང་ལ་རྒྱ་ནག་གི་དཔལ་འབྱོར་དགོས་མཁོ་ཡོད་པ་དང་། ཁོང་མོས་རྒྱ་ནག་སྐམ་ས་ཆེན་མོ་དང་ཞི་བདེ་མཉམ་གནས་ཡོང་ཐབས་ཀྱི་སྲིད་བྱུས་འཛིན་རྒྱུ་ཡིན་སྐོར་སོགས་བརྗོད་ཡོད།   ཐེངས་འདི་ནི་ཐའེ་ཝན་གྱི་སྲིད་འཛིན་འོས་འདེམས་ཐེངས་ ༡༤ པ་དེ་ཡིན་པ་དང་། ཐའེ་ཝན་སྲིད་འཛིན་འོས་བསྡུ་དེ་ལོ་ ༤ རེའི་མཚམས་སུ་གནང་གི་ཡོད་ལ། ད་སྔའི་སྲིད་འཛིན་མཱ་ཡོན་ཅུག་ནི་ ༢༠༠༨ ལོར་གོ་མིན་ཏང་ཚོགས་པའི་སྲིད་འཛིན་འོས་མིར་བཞེངས་ཏེ་རྒྱལ་ཁ་ཐོབ་པ་ཞིག་ཡིན་ལ། ༢༠༡༢ ལོར་བསྐྱར་དུ་འོས་བསྡུའི་རྒྱལ་ཁ་ཐོབ་སྟེ་ད་བར་སྐབས་གཉིས་རིང་སྲིད་འཛིན་གནང་ཡོད།   ཐའེ་ཝན་ནང་སྲིད་དོན་ཚོགས་པ་མང་པོ་ཡོད་པ་ལས་ཤུགས་ཆེ་ཤོས་དམངས་གཙོ་ཡར་ཐོན་ཚོགས་པ་དང་གོ་མིན་ཏང་ཚོགས་པ། མི་མང་ཚོགས་པ་གསུམ་ཡིན་ཞིང་། ཐའེ་ཝན་གོ་མིན་ཏང་ཚོགས་པས་རྒྱ་ནག་གཅིག་གི་ལྟ་བ་བཟུང་སྟེ་སྲིད་འབྱོར་རིག་གསུམ་ཐོག་རྒྱ་ནག་དང་མཉམ་འབྲེལ་ཤུགས་ཆེན་བྱེད་བཞིན་ཡོད་པ་དང་། ཐའེ་ཝན་དམངས་གཙོ་ཡར་ཐོན་ཚོགས་པས་དཔལ་འབྱོར་ཐད་རྒྱ་ནག་ལ་མཉམ་འབྲེལ་བྱེད་འདོད་ཡོད་ཀྱང་། ཆབ་སྲིད་དང་རྒྱལ་ཁབ་ཀྱི་བདག་དབང་ཐད་ནས་ཁེར་ཚུགས་ཀྱི་ལྟ་བ་མཁྲེགས་འཛིན་བྱེད་ཀྱིན་ཡོད།   ཐའེ་ཝན་སྲིད་འཛིན་མི་མང་གིས་ཐད་ཀར་འོས་འདེམས་བྱེད་པའི་ལམ་སྲོལ་དེ་ ༡༩༩༦ ལོར་ཐོག་མར་མགོ་བཙུགས་ཡོད་པ་དང་། ༡༩༩༦ ནས་ ༢ ༠༠༠ ལོའི་བར་གོ་མིན་ཏང་ཚོགས་པའི་སྐུ་ཞབས་ལི་ཏིན་ཝཱེ་དང་། ༢༠༠༠ ནས་ ༢ ༠༠༨ ལོའི་བར་དམངས་གཙོ་ཡར་ཐོན་ཚོགས་པའི་སྐུ་ཞབས་ཁྲིན་ཧྲི་ཕེན། ༢ ༠༠༨ ནས་ ༢༠༡༦ ལོའི་བར་གོ་མིན་ཏང་ཚོགས་པའི་མཱ་ཡོན་ཅུག་སྲིད་འཛིན་དུ་བསྡད་ཡོད།   ལི་ཏིན་ཝཱེ་སྲིད་འཛིན་སྐབས་ ༡༩༩༧ ལོའི་ཟླ་ ༣ པར་ཐེངས་དང་པོར་༧གོང་ས་མཆོག་ཐའེ་ཝན་ནང་གདན་འདྲེན་ཞུས་ཡོད་པ་དང་། དེའི་རྗེས་ཁྲིན་ཧྲི་ཕིན་སྲིད་འཛིན་ཡིན་སྐབས་ ༢༠༠༡ ལོའི་ཟླ་ ༤ པར་ཐེངས་གཉིས་པར་༧གོང་ས་མཆོག་ཐའེ་ཝན་ནང་གདན་འདྲེན་ཞུས་ཡོད། མ་ཡོན་ཅུག་སྲིད་འཛིན་ཡིན་སྐབས་ ༢༠༠༩ ལོའི་ཟླ་ ༨ པར་ཐེངས་གསུམ་པར་༧གོང་ས་མཆོག་ཐའེ་ཝན་ནང་ཕེབས་ཡོད།   རྒྱལ་སྤྱིའི་སྲིད་དོན་ཉམས་ཞིབ་པ་དང་ཐའེ་ཝན་རྒྱལ་ཞེན་རིང་ལུགས་པ་མང་པོ་ཞིག་གིས་ཐེངས་འདིའི་ཐའེ་ཝན་སྲིད་འཛིན་འོས་བསྡུ་ཆེན་མོ་དེ་ནི། ཐེ་ཝན་རྒྱ་ནག་དང་མཉམ་སྡོད་རྒྱུ་ཡིན་ནམ། ཐའེ་ཝན་རང་བཙན་བྱེད་རྒྱུ་ཡིན། ཞེས་པའི་གདམ་ག་ཆེན་པོ་ཞིག་ཡིན་པ་དང་། ཐེངས་འདིའི་ཐའེ་ཝན་དམངས་གཙོ་ཡར་ཐོན་ཚོགས་པ་དང་གོ་མིན་ཏང་ཚོགས་པ་གཉིས་ཀྱི་རྒྱལ་ཕམ་དེ་རྒྱ་ནག་གི་རྒྱལ་ཕམ་ཞིག་ཀྱང་ཡིན་པར་འདོད།   ཐའེ་ཝན་གྱི་སྲིད་འཛིན་མཱ་ཡོན་ཅུག་ཐོག་མར་བོད་དོན་ལ་རྒྱབ་སྐྱོར་གནང་མཁན་ཞིག་ཡིན་པའི་ངོས་འཛིན་བྱས་ཡོད་པ་མ་ཟད། ༢༠༠༨ ལོར་བོད་ནང་ཞི་རྒོལ་བྱུང་སྐབས་མཱ་ཡོན་ཅུག་ཐའེ་ཝན་ནང་གི་བོད་མི་ཚོའི་ལས་འགུལ་ཐོག་དངོས་སུ་ཕེབས་ཡོད། འོན་ཀྱང་སྲིད་དོན་དབྱེ་ཞིབ་པ་འགའ་རེས། དེ་ནི་སྐབས་དེར་ཐའེ་ཝན་སྲིད་འཛིན་འོས་བསྡུ་འགྲོ་བཞིན་ཡོད་པ་དང་། ཐའེ་ཝན་དམངས་གཙོ་ཡར་ཐོན་ཚོགས་པས་ “དེ་རིང་གི་བོད་དང་སང་ཉིན་གྱི་ཐའེ་ཝན” ཟེར་བ་སོགས་ཀྱི་འབོད་ཚིག་བསྒྲགས་པ་སོགས་ལ་བརྟེན་ཏེ། མཱ་ཡོན་ཅུག་གིས་འོས་ཐོབ་ཐབས་སུ་རྒྱ་ནག་ལ་མཉམ་འབྲེལ་བྱེད་འདོད་མེད་པའི་རྣམ་པ་ཙམ་བསྟན་པ་ཡིན་སྐོར་བརྗོད།   ཐེངས་འདིར་གསར་དམ་བདམས་ཐོན་བྱུང་བའི་ལྕམ་ཚའེ་ཡེན་ཝིན་ནི་དེ་སྔ་བོད་དོན་ལ་རྒྱབ་སྐྱོར་ཆེན་པོ་གནང་མཁན་ཞིག་ཡིན་པ་དང་། ༢༠༠༩ ལོའི་གསུམ་བཅུའི་དུས་དྲན་གྱི་ཐའེ་ཝན་གྱི་ལས་འགུལ་ནང་མོ་རང་དངོས་སུ་མཉམ་ཞུགས་གནང་ཡོད་པ་མ་ཟད། ལོ་དེའི་ཕྱི་ཟླ་ ༦ པའི་ནང་༧གོང་ས་མཆོག་ཐའེ་ཝན་དུ་ཕེབས་སྐབས་ཀའོ་ཞུན་གྲོང་ཁྱེར་ནང་ཚའེ་ཡེན་ཝིན་གྱིས་མཇལ་ཁ་ཞུས་ཡོད། དེ་བཞིན། ༢༠༡༢ ལོའི་ཟླ་ ༦ པའི་ནང་བོད་མིའི་སྒྲིག་འཛུགས་ཕྱི་དྲིལ་བཀའ་བློན་བདེ་སྐྱིད་ཆོས་དབྱངས་མཆོག་ཐའེ་ཝན་ནང་ཕྱོགས་སྐྱོད་གནང་སྐབས་ཁོང་མོར་ཐུག་འཕྲད་གནང་སྟེ་བོད་དོན་སྐོར་ལ་བཀའ་མོལ་གནང་ཡོད།   སྲིད་དོན་པ་ཁ་ཤས་ཀྱིས་ ༢༠༡༥ ལོའི་ཟླ ༡༡ ཚེས ༧ ཉིན། སེང་གྷ་པོའི་ཤམ་པ་ལ་གསོལ་མགྲོན་ཁང་དུ། རྒྱ་ནག་གི་སྲིད་འཛིན་ཞི་ཅིན་ཕིན་དང་ཐའེ་ཝན་གྱི་སྲིད་འཛིན་མཱ་ཡོན་ཅིག་གཉིས་ལོ་རྒྱུས་རིང་བཞིན་ལྡན་པའི་ཐུག་འཕྲད་ཐོག་མ་གནང་པ་དེ། ཐེངས་འདིར་དམངས་གཙོ་ཡར་ཐོན་ཚོགས་པའི་ལྕམ་ཚའེ་ཡེན་ཝིན་ལ་རྒྱལ་ཁ་འཐོབ་རྒྱུ་ཡིན་པ་གཏན་འཁེལ་བར་སོང་། ‘གོ་གཉིས་ལོའི་ཐུན་མོང་གྲོས་ཆོད’ ཟེར་བ་ཁྲིམས་མཐུན་བཟོ་ཐབས་དང་། རྒྱ་ནག་གཅིག་གི་སྲིད་བྱུས་རྒྱུན་འཁྱོངས་ཡོང་ཐབས་ཡིན་སྐོར་བརྗོད། ‘གོ་གཉིས་ལོའི་ཐུན་མོང་གྲོས་ཆོད།’ ཟེར་བ་དེ་ནི། རྒྱ་ནག་གཞུང་དང་ཐའེ་ཝན་གོ་མིན་ཏང་ཚོགས་པས་ ༡༩༩༢ ལོར་རྒྱ་ནག་དང་ཐའེ་ཝན་བར་གྲོས་མོལ་ཞིག་བྱས་ཏེ་ཐུན་མོང་གི་ངོས་འཛིན་ཟེར་བའི་གྲོས་ཆོད་ཅིག་བཞག་ཡོད་པ་དང་། དེ་ནི་རྒྱ་ནག་གཅིག་ཡིན་པར་འགྲེལ་བཤད་སོ་སོར་རྒྱག་སྟངས་ཡོད་པ་ཞིག་ཡིན་སྐོར་རྗོད་ཀྱི་ཡོད་ཀྱང་། དམངས་གཙོ་ཡར་ཐོན་ཚོགས་པས་གོ་གཉིས་ལོའི་ཐུན་མོང་གི་གྲོས་ཆོད་ཟེར་བ་ཞིག་རྩ་བ་ནས་ངོས་ལེན་བྱེད་ཀྱི་མེད་པ་མ་ཟད། དམངས་གཙོ་ཡར་ཐོན་ཚོགས་པའི་སྲིད་འཛིན་འོས་མི་ལྕམ་ཚའེ་ཡེན་ཝིན་གྱིས་ཀྱང་དེར་ངོས་ལེན་བྱེད་ཀྱི་མེད།   ལྕམ་འཚེ་ཡེན་ཝིན་མཆོག་ནི་ Tsai Ing-wen ལགས་ནི་ ༡༩༥༦ ཟླ་ ༨ ཚེས་ ༣༡ ཉིན་ཐའེ་པེ་རུ་སྐྱེས་ཤིང་། ཐའེ་ཝན་རྒྱལ་གཙུག་ལག་སློབ་ཆེན་ནས་ཁྲིམས་ལུགས་ཐོག་སློབ་སྦྱོང་དང་ཨ་རིར་ཁྲིམས་ལུགས་རམ་འབྱམས་པ་ཐོན་ཡོད། དེའི་རྗེས་དབྱིན་ཇུའི་ལོན་ཌོན་གཙུག་ལག་སློབ་ཆེན་ནས་ཁྲིམས་ལུགས་ཐོག་འབུམ་རམས་པ་ཐོན་ཡོད། ༡༩༩༣ ལོ་ནས་ཐའེ་ཝན་གཞུང་ནང་ཕྱག་ལས་གནང་མགོ་བཙུགས་ཡོད་པ་དང་། ༢༠༠༤ ལོ་ནས་ཐའེ་ཝན་དམངས་གཙོ་ཡར་ཐོན་ཚོགས་པའི་ནང་འཛུལ་ཞུགས་གནང་སྟེ། ༢༠༠༨ ལོར་དམངས་གཙོ་ཡར་ཐོན་ཚོགས་པའི་ཚོགས་གཙོར་འོས་འདེམས་བྱུང་། ༢༠༡༢ ལོར་སྲིད་འཛིན་འོས་མིར་བཞེངས་ཡོད་ཅིང་། ༢༠༡༤ ལོར་བསྐྱར་དུ་དམངས་གཙོ་ཡར་ཐོན་ཚོགས་པའི་ཚོགས་གཙོར་བསྐོ་བཞག་གནང་ཡོད། ཁོང་མོས་དེ་སྔོན་ཐའེ་ཝན་གཞུང་གི་དཔལ་འབྱོར་དང་ཚོང་ལས་སྡེ་ཚན་ནང་ཕྱག་ལས་གནང་སྟེ་གྲུབ་འབྲས་ཆེན་པོ་བླངས་ཡོད།   ཐའེ་ཝན་ལ་མི་འབོར་ ༢༣༤༦༡༧༠༨ ཡོད་པ་དང་། ཨེ་ཤ་ཡའི་ནང་གི་དཔལ་འབྱོར་སྟོབས་ཆེ་ཤོས་ཨང་ ༥ པ་དང་། འཛམ་གླིང་གི་དཔལ་འབྱོར་ཨང་ ༢༥ པ་དེ་ཆགས་ཡོད།    གསར་འགོད་པ། དོན་གྲུབ་བཀྲ་ཤིས།