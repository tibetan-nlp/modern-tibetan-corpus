
བོད་མི་ཞིག་ཨ་རིའི་རྩེད་འགྲན་པའི་ནང་བདམས།

བོད་རིགས་ན་གཞོན་དབྱུག་རིལ་རྩེད་འགྲན་པ་བྱམས་པ་རིག་འཛིན་ལགས་ཨ་རིའི་རེ་ཌི་སོ་ཁི་སི་རྟགས་ཅན་གྱི་དབྱུག་རིལ་རྩེད་འགྲན་རུ་ཁག་ནང་བདམས་ཏེ་ཨ་སྒོར་ཆིག་ཁྲིའི་གན་རྒྱར་མིང་རྟགས་བཀོད་ཡོད་འདུག ཁ་སང་ཨ་རིའི་དབྱུག་རིལ་སྤོ་ལོ་རྩེད་འགྲན་མཐུན་ཚོགས་ཀྱི་དྲ་ཚིགས་ (mlb.com) སྟེང་གནས་ཚུལ་སྤེལ་བ་ལྟར་ན། ཨ་རིའི་དབྱུག་རིལ་སྤོ་ལོ་རྩེད་འགྲན་མཐུན་ཚོགས་ (MLB) ཀྱིས། བོད་རིགས་ན་གཞོན་དབྱུག་རིལ་སྤོ་ལོ་རྩེད་འགྲན་པ་བྱམས་པ་རིག་འཛིན་ལགས་མཐུན་ཚོགས་དེའི་རེ་ཌི་སོ་ཁི་སི་ (Red Sox) རྟགས་ཅན་གྱི་དབྱུག་རིལ་རྩེད་འགྲན་རུ་ཁག་ནང་བདམས་ཏེ་ཨ་སྒོར་ ༡༠,༠༠༠ གན་རྒྱར་མིང་རྟགས་བཀོད་ཡོད་པ་དང་། དེ་ནི་ཨ་རིའི་དབྱུག་རིལ་རྩེད་འགྲན་གྱི་ལོ་རྒྱུས་ནང་བོད་རིགས་རྩེད་འགྲན་པ་ཞིག་བདམས་པ་ཐོག་མ་དེ་ཆགས་ཡོད་འདུག ཨ་རིའི་རེ་ཌི་སོ་ཁི་སི་རྟགས་ཅན་གྱི་དབྱུག་རིལ་རྩེད་འགྲན་རུ་ཁག་གི་སྤྱི་ཁྱབ་འགན་འཛིན་རཱོ་མཱི་རཱོ་ (Romero) ཡིས་བརྗོད་དོན། བྱམས་པ་རིག་འཛིན་ལགས་ནི་དབྱུག་རིལ་རྩེད་འགྲན་པ་ཆུང་ཆུང་ཞིག་ཡིན་པ་མ་ཟད། ཁོ་རང་མི་རིག་རྒོད་ཅིག་ཡིན་པ་དང་། ང་ཚོའི་བར་མཛའ་བརྩེ་ཟབ་མོ་ཡོད། ཅེས་ཟེར། གནས་ཚུལ་ལྟར་ན། བོད་རིགས་ན་གཞོན་དབྱུག་རིལ་རྩེད་འགྲན་པ་བྱམས་པ་རིག་འཛིན་ལགས་ད་ལྟ་རང་ལོ་ ༡༦ ཡིན་ཞིང་ཕ་ཡུལ་ལྷ་ས་ནས་ཡིན་པ་དང་། དབྱིན་སྐད་ནང་ཁོའི་མིང་ལ་རྗུ་སི་ཊེན་ (Justin) ཞེས་འབོད་ཀྱི་ཡོད་འདུག རང་ལོ་ ༦ ཙམ་ནས་ཁོས་དབྱུག་རིལ་རྩེད་མོར་སྦྱོང་བརྡར་བྱས་ཡོད་པ་དང་། ༢༠༡༡ ལོར་རྒྱ་ནག་རྒྱལ་ཡོངས་ན་ཆུང་དབྱུག་རིལ་རྩེད་འགྲན་རུ་ཁག་ནང་ཞུགས་ཏེ། ཁོའི་རུ་ཁག་ལ་རྒྱལ་ཁ་ཐོབ་པ་མ་ཟད། ཁོང་ལ་དབྱུག་རིལ་སྤོ་ལོ་གཡུག་མཁན་རྩེ་ཕུལ་གྱི་བྱ་དགའ་ཡང་ཐོབ་ཡོད་འདུག ཕྱི་ལོ་ ༢༠༡༥ ལོར་བྱམས་པ་རིག་འཛིན་ལགས་ཨ་རིའི་དབྱུག་རིལ་རྩེད་འགྲན་མཐུན་ཚོགས་ཀྱིས་རྒྱ་ནག་ནན་ཅིན་ (Nanjing) གྲོང་ཁྱེར་དུ་བཙུགས་པའི་དབྱུག་རིལ་རྩེད་འགྲན་སྦྱོང་བརྡར་སློབ་གྲྭའི་ནང་བདམས་ཡོད་པ་དང་། ད་ལོའི་ཕྱི་ཟླ་ ༧ ནང་ཁོང་ཨ་རིའི་བྷོ་སི་ཊོན་ (Boston) གྲོང་ཁྱེར་ནང་རྟེན་གཞི་བྱས་པའི་སྙན་གྲགས་ཅན་གྱི་རེ་ཌི་སོ་ཁི་སི་རྟགས་ཅན་གྱི་དབྱུག་རིལ་རྩེད་འགྲན་རུ་ཁག་ནང་བདམས་ཏེ་ཨ་སྒོར་ཆིག་ཁྲིའི་གན་རྒྱར་མིང་རྟགས་བཀོད་ཡོད་འདུག གསར་འགོད་པ། པདྨ་རྒྱལ་གྱིས་སྒྱུར་སྒྲིག་བྱས།