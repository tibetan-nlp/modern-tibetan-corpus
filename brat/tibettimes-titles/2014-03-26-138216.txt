
རྒྱ་གར་གཞུང་དང་མི་མང་གི་བཀའ་དྲིན་དྲན་པའི་ཐོག་ཡུལ་མིར་མཐུན་པོ་བྱེད་དགོས།

ཁ་སང་གཟའ་ཟླ་བའི་ཉིན་ས་སྐྱ་བདག་ཁྲི་རིན་པོ་ཆེ་མཆོག་གིས་སྤུ་རུ་ཝ་ལའི་ས་སྐྱའི་མ་དགོན་དུ་མི་མང་ལ་ཚེ་དབང་དང་འབྲེལ་ལམ་སྟོན་བཀའ་སློབ་གནང་སྟེ། བོད་མི་ཚོས་རྒྱ་གར་ཡུལ་མིར་མཐུན་པོ་དང་བོད་མི་ནང་ཁུལ་འཆམ་པོ་བྱ་རྒྱུ་ཧ་ཅང་གལ་ཆེན་ཡིན་སྐོར་སོགས་གསུངས་འདུག ཟླ་འདིའི་ཕྱི་ཚེས་ ༢༢ ཉིན་གྱི་སྔ་དྲོ་ས་སྐྱ་བདག་ཁྲི་རིན་པོ་ཆེ་མཆོག་སྤུ་རུ་ཝ་ལ་ས་སྐྱ་མ་དགོན་བཤད་གྲྭར་ཆིབས་བསྒྱུར་གནང་སྟེ་དགེ་བའི་བཤེས་གཉེན་དམ་པ་མཁན་རིན་པོ་ཆེ་རིན་ཆེན་མཆོག་གི་དྲན་རྟེན་དཔེ་མཛོད་གསར་རྒྱག་གནང་ཡུལ་གྱི་ས་ཆར་རབ་གནས་དང་། ཀུན་མཁྱེན་གོ་བོ་རབ་འབྱམས་པ་བསོད་ནམས་སེང་གེ་མཆོག་དགོངས་པ་ཆོས་དབྱིངས་སུ་འཐིམ་ནས་ལོ་ ༥༢༥ འཁོར་བའི་འདས་མཆོད་ཀྱི་ཚོགས་མགོན་དུ་ཆིབས་བསྒྱུར། སློབ་གཉེར་བའི་རྟགས་གསལ་གཟིཊ་འབུལ་བཅས་གནང་ཡོད་པ་མ་ཟད། ཚེས་ ༢༣ ཉིན་གྱི་སྔ་དྲོའི་ཆུ་ཚོད་ ༩།༠༠ ཐོག མཁོན་གདུང་སྐུ་བགྲེས་རིན་པོ་ཆེ་མཆོག་གིས་དབུས་པའི་བླ་སྤྲུལ་མཁན་པོ་དང་། ཕྱོཊ་མཐའ་ཁག་ནས་ཕེབས་པའི་ཆོས་ཞུ་བ་བཅས་མི་མང་སྟོང་ཕྲག་བརྒལ་བར་ཚེ་དབང་གནང་ཡོད་འདུག བཀའ་དབང་དངོས་གཞི་མ་གནང་གོང་ས་སྐྱ་བདག་ཁྲི་རིན་པོ་ཆེ་མཆོག་གིས་དེར་ཡོད་ཆོས་ཞུ་བ་རྣམས་ལ། ཆོས་འབྲེལ་ཞུ་བར་ལུགས་སྲོལ་རྒྱུན་བསྐྱངས་པ་ལྟ་བུ་མ་ཡིན་པར་ཆོས་བྱེད་པར་ལུས་ངག་ཡིད་གསུམ་གྱི་སྒོ་ནས་བྱེད་རྒྱུ་ཡོད་ཀྱང་། གཙོ་བོ་ཡིད་ཀྱི་ཀུན་སློང་ཡག་པོ་ཞིག་གི་སྒོ་ནས་བྱ་རྒྱུ་དེ་གལ་ཆེ་ཡིན་སྐོར་དང་། ཆོས་བྱེད་དོན་མིའི་མཚོན་པའི་མཐའ་ཡས་པའི་སེམས་ཅན་ཚང་མའི་བདེ་སྐྱིད་ལས་སྡུག་བསྔལ་འདོད་ཀྱི་མེད་པ་དང་། དེ་དག་ལ་བདེ་སྐྱིད་ཐོབ་པའི་ཆེད་དུ་བྱེད་ཀྱི་ཡོད་སྟབས། ནང་སེམས་ལ་བདེ་སྐྱིད་ངོ་མ་ཐོབ་དགོས་ན་ཆོས་བྱེད་ནས་ཡོང་པ་སོགས་ཀྱི་བཀའ་སློབ་གནང་འདུག སྐབས་དེར་མང་ཚོགས་ལ་བཀའ་སློབ་གནང་སྐབས་རིན་པོ་ཆེ་མཆོག་གིས། ཚང་མས་རང་དོན་རང་གཅེས་བྱས་ནས་སྡིག་པ་དང་མི་དགེ་བའི་ལས་ཆུང་ཚགས་ཡིན་ཡང་སྦང་དགོས་པ་རེད། འདོད་ཆགས་ཞེ་སྡང་གཏི་མུག་གསུམ་གྱིས་ཀུན་ནས་བླངས་པའི་ལས་དེ་མི་དགེ་བ་རེད། དེ་ལ་བརྟེན་ནས་ང་ཚོར་མི་འདོད་པའི་ཚེ་ཐུང་བ་དང་ནད་མང་བ། ལོངས་སྤྱོད་དབུལ་བ། བསམ་པའི་རེ་བ་མ་འགྲུབ་པ་སོགས་མི་འདོད་པ་ཐམས་ཅད་སོ་སོའི་རྒྱུ་མི་དགེ་བ་བྱས་པའི་དབང་གིས་བྱུང་སྟབས། མི་དགེ་བའི་ལས་ཆུང་ཆུང་ཡིན་ནའང་འབད་རྩོལ་ཆེན་པོས་སྤངས་དགོས་པ་རེད། ཉོན་མོང་དུག་གསུམ་གྱི་ཀུན་ནས་བླངས་བ་མ་ཡིན་པར། ཕན་པའི་བསམ་པ་ཀུན་ནས་བླངས་བའི་ལས་དེ་དགེ་བའི་ལས་རེད། དགེ་བའི་ལས་ལ་བརྟེན་ནས་འབྲས་བུ་ང་རང་ཚོའི་དོན་དུ་གཉེར་བྱ་ཚེ་རིང་བ་དང་ནད་མེད་པར་བསམ་པའི་རེ་བ་ཐམས་ཅད་ཡིད་བཞིན་དུ་འགྲུབ་པ་དང་། ལེགས་པའི་བྱ་བ་ཐམས་ཅད་དགེ་བའི་ལས་ལ་བརྟེན་ནས་འབྱུང་གི་ཡོད་རེད། རྣམ་པ་ཀུན་ཏུ་དགེ་སྒྲུབ་སྡིག་སྤོང་བྱེད་པ་ཡིན་ན་སངས་རྒྱས་ཀྱི་བསྟན་པ་རྒྱས་ཐུབ་ཀྱི་ཡོད་པ་ལས། ཕྱིའི་ཁྲ་ཁྲ་ཟིང་ཟིང་གིས་སངས་རྒྱས་ཀྱི་བསྟན་པ་རྒྱས་ཐུབ་ཀྱི་མ་རེད་ཅེས་སོགས་གསུངས་འདུག སྤྱི་ཚོགས་འཕྲོད་བསྟེན་སྐོར་ལ་ས་སྐྱ་བདག་ཁྲི་རིན་པོ་ཆེ་མཆོག་གིས། “ ང་རང་ཚོས་ཆོས་དང་འཇིག་རྟེན་གྱི་བྱ་བ་གང་བྱས་ཀྱང་། ཚེ་རིང་པོ་དང་གཟུགས་པོ་བདེ་ཐང་དགོས་རྒྱུ་གལ་ཆེན་ཡིན་སྟབས། སྨན་བཅོས་བྱེད་པ་ལས་ནད་པ་མ་ཆགས་སྔོན་ལ་སྔོན་འགོག་རྟགས་དཔྱད་སོགས་གནང་རྒྱུ་གལ་ཆེན་པོ་རེད། ལྷག་པར་དུ་ལོ་གཞོན་པ་ཚོས་ཆང་རག་ཚོད་མེད་འཐུང་བ་དང་ཐ་མག་ནག་པོ་འཐེན་པ་སོགས་ཡོང་སྲིད། དེ་ཚོ་སྐྱོན་ཆེན་པོ་རེད། རང་ཤི་རྒྱག་པ་དང་གཅིག་པ་རེད། སེམས་ཅན་ཚང་མའི་ལུས་རྩ་ཆེན་པོ་རེད་ལ་དེའི་ནང་ནས་མིའི་ལུས་དེ་ལས་རྩ་ཆེན་པོ་རེད། དེ་འདྲ་རྩ་ཆེན་ཡིན་པ་དེ་དོན་མེད་ཕྱིན་པ་ཡིན་ན་དཔེ་མ་སྲིད་ཕངས་པོ་རེད། ཚེ་རིང་པོ་དང་གཟུགས་པོ་བདེ་པོ་དགོས་ཀྱི་ཡོད་ན་སྤྱོད་པ་ངན་པ་རིགས་དེ་རྩ་བ་ནས་བྱེད་ཀྱི་ཡོད་མ་རེད། དེའི་རིགས་ངེས་པར་སྤང་དགོས་ཀྱི་ཡོད་རེད། ”ཅེས་གསུངས་འདུག ཡུལ་མིར་མཐུན་ལམ་དང་བོད་མི་ནང་ཁུལ་གྱི་མཐུན་སྒྲིལ་ཐད་རིན་པོ་ཆེ་མཆོག་གིས། “ རྒྱ་གར་དབུས་གཞུང་དང་ས་གནས་གཞུང་། མི་མང་ཚང་མ་ང་ཚོར་བཀའ་དྲིན་ཆེན་པོ་རེད། འདས་པའི་དུས་སུ་ནང་པ་སངས་རྒྱས་པའི་ཆོས་སོགས་ཚང་མ་རྒྱ་གར་ནས་བྱུང་སྟབས་ང་ཚོར་བཀའ་དྲིན་ཆེན་པོ་རེད། བར་དུ་རྒྱ་གར་དང་བོད་ཀྱི་འབྲེལ་བ་བཟང་པོའི་འབྲེལ་བ་མཐར་ཕུད་པ་ཞིག་རེད། ད་ལྟའི་དུས་འདིར་མང་པོ་ཞིག་རྒྱ་གར་ནང་འཚར་ལོངས་བྱུང་གི་ཡོད་པ་མ་ཟད། ང་རང་ཚོའི་ཆོས་དང་རིག་གཞུང་ཚང་མ་སྲུང་སྐྱོབ་གནང་ས་ཞིག་ཆགས་ཡོད། དེ་དག་གི་དབང་གིས་རྒྱ་གར་གཞུང་དང་མི་མང་གི་བཀའ་དྲིན་དུས་རྟག་ཏུ་དྲན་པའི་ཐོག་ནས་ཁྱིམ་མཚེས་ཡུལ་མིར་མཐུན་པོ་བྱེད་རྒྱ་ཧ་ཅང་གལ་ཆེན་པོ་ཆགས་ཡོད། རྒྱ་གར་གྱི་མི་མང་དུང་ཕྱུར་མང་པོའི་ནང་ང་རང་ཚོ་བོད་མི་ཉུང་ཉུང་ཞིག་བསྡད་ཡོད་རེད། མི་རེ་ཟུང་གིས་སྤྱོད་པ་ཁྱད་མཚར་བསྟན་ནས་ཉེན་ཁ་ཡོང་ཉེན་ཡོད། རྒྱ་གར་བློ་ཕམ་ཡོང་བ་དེ་འདྲ་བྱེད་མི་ཉན། དེ་བཞིན། བོད་མི་ཚོ་ཡིན་ནའང་ཚང་མ་མཐུན་པོ་བྱེད་རྒྱུ་གལ་ཆེན་པོ་རེད། ད་ཆར་༧རྒྱལ་བ་རིན་པོ་ཆེའི་བཀའ་དྲིན་ལ་བརྟེན་ནས་ཆོས་ལུགས་ཁག་ཐུགས་མཐུན་དམ་གཙང་སྔོན་བྱུང་མ་མྱོང་བ་དེ་འདྲ་བྱུང་བསྡད་ཡོད་ལ། གོང་བུ་གཅིག་གྱུར་གྱི་ནུས་པ་དེ་ང་རང་ཚོའི་རང་བཞིན་ཚང་མར་གལ་ཆེན་པོ་ཆགས་བསྡད་ཡོད་སྟབས། གཉེན་འཕྲང་གི་དུས་སྐབས་འདིར་ཚང་མ་མཐུན་པོ་བྱེད་རྒྱུ་ཧ་ཅང་གལ་ཆེན་རེད། ”ཅེས་གསུངས་འདུག མཇུག་ཏུ་རིན་པོ་ཆེ་མཆོག་གིས་བོད་མི་ཚོ་འཛམ་གླིང་མི་མང་དང་མཉམ་དུ་འགྲོ་དགོས་སྟབས། སློབ་སྦྱོང་བྱ་རྒྱུ་ཧ་ཅང་གལ་ཆེན་པོ་ཆགས་ཡོད་པ་དང་། ལྷག་པར་དུ་བོད་པ་རང་གི་སྐད་ཡིག་དང་རིག་གཞུང་སོགས་སློབ་སྦྱོང་བྱས་ཏེ་སྲོལ་རྒྱུན་དང་དེང་རབས་ཟུང་འབྲེལ་གྱི་ཐོག་ནས་སློབ་སྦྱོང་གནང་རྒྱུ་གལ་ཆེན་ཡིན་སྐོར་གསུངས་བ་མ་ཟད། ད་ལྟའི་ཆར་༧གོང་ས་མཆོག་གིས་ཟབ་ཅིང་རྒྱ་ཆེ་བའི་བཀའ་སློབ་གནང་བཞིན་པ་དག་གསར་ཤོག་དང་རླུང་འཕྲིན་སོགས་བརྒྱུད་ལམ་མང་པོ་ནས་ལྟ་ཀློག་ཐུབ་ཀྱི་ཡོད་སྟབས། བཀའ་སློབ་ཀྱི་ནང་དོན་ཤེས་པར་བྱས་ཏེ་ཉིན་རེའི་འཚོ་བའི་ནང་བསྒྲུབ་ཐུབ་པར་བྱེད་རྒྱུ་གལ་ཆེན་ཡིན་པའི་བཀའ་སློབ་གནང་འདུག ཐེངས་འདིའི་ཚེ་དབང་དང་མཛད་འཕྲིན་ཁག་གྲུབ་རྗེས་ས་སྐྱ་བདག་ཁྲི་རིན་པོ་ཆེ་མཆོག་ཕྱིར་བཞུགས་གནས་ར་ཇུ་སྤུར་ཆིབས་བསྒྱུར་གནང་ཡོད་པ་དང་། འཆར་ཟླའི་ཚེས་ ༢༨ ཉིན་ནས་བཟུང་ཨ་རི་དང་ཡུ་རོབ་དུ་ཆིབས་བསྒྱུར་གྱིས་ཆོས་ཕྱོགས་ཀྱི་མཛད་འཕྲིན་ཁག་བསྐྱང་རྒྱུ་ཡིན་འདུག གསར་འགོད་པ། དོན་གོ