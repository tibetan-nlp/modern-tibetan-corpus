
སྤེན་པ་ཚེ་རིང་མཆོག་མང་མོས་ཀྱིས་འོས་མིར་བཏོན།

མངའ་རིས་སྤྱི་མཐུན་ཚོགས་པས་མང་མོས་ཀྱི་ཐོག་ནས་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་སྐབས་བཅོ་ལྔ་པའི་སྲིད་སྐྱོང་འོས་མིར་བཏོན་པ་གསལ་བསྒྲགས་གནང་སོང་།   དེ་རིང་སྔ་དྲོའི་ཆུ་ཚོད་ ༡༠།༣༠ ཙམ་ལ་དྷ་རམ་ས་ལར་རྟེན་གཞི་བྱས་པའི་མངའ་རིས་སྤྱི་མཐུན་ཚོགས་པའི་དབུས་སྤྱི་ཁྱབ་རྒྱུན་ལས་ཁང་ནས་གསར་འགོད་ལྷན་ཚོགས་ཤིག་བསྡུས་ཏེ། མངའ་རིས་སྤྱི་མཐུན་ཚོགས་པའི་དབུས་རྒྱུན་ལྷན་ཚོགས་ཐོག་གྲོས་བསྡུར་ཐག་གཅོད་གནང་བ་བརྒྱུད། ས་གནས་ཁག་ནས་མང་མོས་རྒྱབ་སྐྱོར་ཞུས་ཏེ་བོད་མི་མང་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་བཀའ་ཤག་སྐབས་བཅོ་ལྔ་པའི་སྲིད་སྐྱོང་འོས་མིར་བཏོན་པ་གསལ་བསྒྲགས་གནང་སོང་བ་དང་། གསར་འགོད་ལྷན་ཚོགས་ཐོག་མངའ་རིས་སྤྱི་མཐུན་ཚོགས་པའི་དབུས་རྒྱུན་ཚོགས་གཙོ་སྤྱི་ཟུར་སྨན་པ་ཐོགས་མེད་ལགས་དང་དྷ་ས་ས་གནས་མངའ་རིས་ཚོགས་གཙོ་འཆི་མེད་གཡུང་དྲུང་ལགས་གཉིས་ཀྱི་དབུས་མི་གྲངས་ ༣༠ མ་ཟིན་ཙམ་འཛོམས་འདུག   ཐོག་མར་དབུས་རྒྱུན་ཚོགས་གཙོ་སྨན་པ་ཐོགས་མེད་ལགས་ཀྱིས་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་དང་དབུས་གཙང་ཆོལ་ཁའི་དབུས་རྒྱུན་ནས་རྒྱབ་སྐྱོར་ཡོང་བའི་སྙན་ཞུ་ཕུལ་བ་སྔ་གཞུག་ཏུ་སྒྲོག་སྦྱངས་གནང་རྗེས། མངའ་རིས་སྤྱི་མཐུན་ཚོགས་པའི་ངོས་ནས་བསམ་ཞིབ་གྲོས་བསྡུར་མཐིལ་ཕྱིན་གནང་མཐར། གལ་གནད་ཆེན་པོ་གསུམ་གྱི་ཐོག་ནས་སྤྱི་འཐུས་ཚོགས་གཙོ་མཆོག་ལ་རྒྱབ་སྐྱོར་ཞུས་པ་ཡིན་སྐོར་གྱི་བསྒྲགས་གཏམ་སྒྲོག་སྦྱངས་གནང་བའི་ནང་། དང་པོ། ༧གོང་ས་༧སྐྱབས་མགོན་ཆེན་པོའི་འཕྲལ་ཡུན་ལམ་སྟོན་ནི་བོད་མི་རིགས་ཀྱི་མདུན་ལམ་གསལ་བའི་སྒྲོན་མེ་གཅིག་པུ་དེ་ཡིན་རུང་། ད་ཆ་༧གོང་ས་མཆོག་དགུང་ན་སྨིན་པ་མ་ཟད། བོད་མིའི་སྤྱི་ཚོགས་ཀྱི་འགྱུར་འགྲོས་སོགས་གང་ཐད་ནས་ལོ་ཤས་ནང་བོད་དོན་ཐག་གཅོད་ཅིག་མ་བྱུང་ཚེ། བོད་ཀྱི་བསྟན་སྲིད་མི་རིགས་རྩ་བརླག་ཏུ་འགྲོ་ཉེན་ལ་བརྟེན། ༧མགོན་པོ་གང་གི་རླབས་ཆེན་དགོངས་གཞི་རྣམས་ཚུལ་བཞིན་རྟོགས་ནས་ལག་བསྟར་ཐུབ་མཁན་དང་། གཉན་འཕྲང་གི་དུས་ཚོད་ཇི་ཙམ་ཡིན་པ་ཤེས་མཁན་ནི་སྲིད་སྐྱོང་འོས་མིའི་ཁྲོད་ཁོང་ལས་ལྷག་པ་མེད་པ།   གཉིས་པ། བོད་རྒྱའི་དཀའ་རྙོག་གང་མྱུར་བསལ་ཏེ་༧གོང་ས་མཆོག་རང་ཡུལ་གངས་ཅན་ལྗོངས་སུ་ཆིབས་བསྒྱུར་གནང་རྒྱུ་ནི་དབུ་མའི་ལམ་གྱི་འབྲེལ་མོལ་ལ་རག་ལུས་པས། གཉིས་སྨན་དབུ་མའི་ལམ་གྱི་སྲིད་བྱུས་ཀྱི་གནད་དོན་ཚང་ལ་མ་ནོར་བ་རྟོགས་མཁན་དང་། དེ་ལག་བསྟར་གྱི་སྤོབས་པ་བཅས་སྲིད་སྐྱོང་འོས་མིའི་ཁྲོད་ཁོང་ལས་ལྷག་པ་མེད་པ།   གསུམ་པ། རྒྱལ་སྤྱིའི་ཆབ་སྲིད་ཀྱི་འགྱུར་འགྲོས་དང་། རྒྱ་ནག་གིས་བོད་ཐོག་འཛིན་པའི་སྲིད་བྱུས། དབུས་བོད་མིའི་སྒྲིག་འཛུགས་ཀྱི་འཛིན་སྐྱོང་དང་གྲོས་ཚོགས་ཀྱི་ལས་དོན་བཅས་ལ་མཁྱེན་རྟོགས་དང་རྒྱུས་མངའ་ཚད་ལྡན་ཡོད་པ་མ་ཟད། ཆོལ་ཁ་དང་ཆོས་ལུགས་ཀྱི་ཕྱོགས་ལྷུང་སྤངས་པའི་ཐོག་བཤད་ན་བཤད་ཕོད་པ་དང་། བྱེད་ན་བྱེད་ཕོད་པའི་བློ་སྟོབས་མངའ་བ་བཅས་ལ་བརྟེན། འདི་ག་ཚོགས་པའི་ངོས་ནས་བོད་མི་རིགས་ཀྱི་མདུན་ལམ་ལ་ལྷག་བསམ་རྣམ་དག་གིས་འགན་འཁུར་བའི་ཐོག་ནས་རྒྱབ་སྐྱོར་གསལ་བསྒྲགས་འདི་སྤེལ་བ་ཡིན། ཞེས་བཀོད་འདུག   གསར་འགོད་པའི་དྲི་བ་དྲིས་ལན་གྱི་སྐབས་སུ་སྤྱི་འཐུས་ཚོགས་གཙོ་མཆོག་ལ་རྒྱབ་སྐྱོར་ཞུ་བའི་ཐག་གཅོད་ནང་ས་གནས་ཁག་མཉམ་ཞུགས་ག་འདྲ་གནང་ཡོད་པ་དང་། དེ་སྔོན་གྱི་འགན་འཛིན་ལྷན་ཚོགས་ཐོག་བྱུང་བའི་ཐག་གཅོད་དེ་རྩིས་མེད་ཕྱིན་པ་ཡིན་མིན་དྲིས་པར་དབུས་རྒྱུན་ཚོགས་གཙོ་སྨན་པ་ཐོགས་མེད་ལགས་ཀྱིས། དབུས་རྒྱུན་ལས་ནས་ཐག་གཅོད་བྱུང་རྗེས་ས་གནས་རྒྱུན་ལས་ཁག་ཏུ་འབྲེལ་བ་བྱས་པ་ཡིན། ཡིན་ནའང་། ས་གནས་གཉིས་མ་གཏོགས་མང་ཆེ་བས་དབུས་ནས་ག་རེ་གསུངས་པ་དེ་རང་ཡིན་ཞེས་རྒྱབ་སྐྱོར་བྱས་ཡོད་པ་དང་། ས་གནས་ཁག་གཉིས་དེ་ཡིས་ཀྱང་སྐུ་ངོ་སྤེན་པ་ཚེ་རིང་ལགས་ལ་འདོད་པ་མེད་ཅེས་ལབ་ཡོད་པ་མ་རེད། ད་ལན་ཁ་རོག་གེར་བསྡད་དེ་ཆ་ཤས་མ་བླངས་ན་ལབ་ཡོད་པ་རེད། ཅེས་དང་། དེ་སྔོན་འགན་འཛིན་ལྷན་ཚོགས་ཐོག་ཉིན་གཅིག་དང་ཕྱེད་རིང་གྲོས་བསྡུར་བྱས་པ་བརྒྱུད། གསང་བའི་འོས་ཤོག་བླུགས་ཏེ་བཀྲ་ཤིས་དབང་འདུས་ལགས་གཅིག་པུ་སྲིད་སྐྱོང་འོས་མིར་འདོན་རྒྱུ་མང་མོས་བྱུང་ཡོད་པ་དང་། གལ་སྲིད་བཀྲ་ཤིས་དབང་འདུས་ལ་མ་འཐོབ་ན་འོས་མི་གཉིས་པར་སྲིད་སྐྱོང་བློ་བཟང་སེང་གེ་མཆོག་འདོན་རྒྱུའི་གྲོས་ཆོད་མེད་པ་དང་། ཕྱིས་སུ་འོས་མི་གཉིས་པ་ཞིག་ཡང་བསྐྱར་འདོན་དགོས་པའི་ཕྱག་ཡིག་མང་པོ་ཕེབས་པ་ལྟར། མང་མོས་ཀྱི་ཐོག་ནས་སྤྱི་འཐུས་ཚོགས་གཙོ་མཆོག་སྲིད་སྐྱོང་འོས་མིར་བཏོན་པ་ཡིན་སྐོར་བརྗོད་སོང་། གསར་འགོད་པ། པདྨ་མཚོ།