
གློག་བརྙན་འཁྲབ་སྟོན་པ་ཞིག་རྐྱེན་འདས་སུ་ཕྱིན།

ཁ་སང་བོད་ཀྱི་གློག་བརྙན་འཁྲབ་འཁྲིད་པ་དང་འཁྲབ་སྟོན་པ་གུར་མགོན་སྐྱབས་ལགས་ལ་འགྲིམ་འགྲུལ་དོན་རྐྱེན་བྱུང་སྟེ་འདས་གྲོངས་སུ་ཕྱིན་ཡོད་འདུག འདི་གར་བོད་མི་ཞིག་གིས་གནས་ཚུལ་མཁོ་གཏོང་གནང་བ་ལྟར་ན། (ཧི་མ་ལ་ཡ)ཞེས་པའི་གློག་བརྙན་འཁྲབ་སྟོན་པ་གུར་མགོན་སྐྱབས་ལགས་མདང་དགོང་ཀན་ལྷོ་གཙོད་ནས་བླ་བྲང་དུ་འགྲོ་བའི་ལམ་བར་ནས་འགྲིམ་འགྲུལ་དོན་རྐྱེན་བྱུང་སྟེ་འདས་གྲོངས་སུ་ཕྱིན་ཡོད་པ་དང་། ཁོང་ཧྥ་རན་སི་ནས་ཕ་ཡུལ་ལ་གཉེན་འཕྲད་དུ་ཕྱིན་ནས་ཟླ་བ་གཅིག་ཙམ་ལས་འགོར་མེད་པ་རེད། གུར་མགོན་སྐྱབས་ལགས་ནི་མདོ་སྨད་ཀན་ལྷོ་ཁུལ་གཙོད་ཁ་ཟག་སྡེ་བ་རུ་སྐྱེས་ཤིང་ས་གནས་ཀྱི་སློབ་གྲྭ་འགྲིམས་རྗེས། ཕྱི་ལོ་ ༡༩༩༣ ལོར་རྒྱ་གར་ལ་བཙན་བྱོལ་དུ་འབྱོར་ཏེ་སུ་ཇ་བོད་ཁྱིམ་དུ་སློབ་གཉེར་བྱས་ཡོད་པ་དང་། ཕྱི་ལོ་ ༡༩༩༧ ཙམ་ནས་བཟུང་གློག་བརྙན་འཁྲབ་སྟོན་གྱི་ལས་ལ་ཞུགས་པ་དང་། ཕྱི་ལོ་ ༢༠༠༠ ལོར་ཧྥ་རན་སིར་གནས་སྤོར་གྱིས་ཡུལ་དེའི་ནང་གློག་བརྙན་སྒྱུ་རྩལ་གྱི་ལས་རིགས་གཉེར་ཏེ་(ཧི་མ་ཡ་ལ)དང་(རང་དབང་གི་ལག་པ)ཞེས་པ་སོགས་གློག་བརྙན་ཁག་ཅིག་འཁྲབ་ཡོད་པ་དང་། ཁོང་གིས་མི་སྣ་གཙོ་བོ་འཁྲབ་པའི་(ཧི་མ་ལ་ཡ)ཟེར་བའི་གློག་བརྙན་དེ་ཨ་རིའི་ཨོ་སི་ཀའི་གློག་བརྙན་རྩེ་ཕུད་ཀྱི་གྲས་སུ་བདམས་ཡོད་པ་དང་། གློག་བརྙན་དེ་ཧྥ་རན་སིའི་སྐད་སོགས་ཀྱི་ནང་བསྒྱུར་ཏེ་གཟེངས་རྟགས་ཁག་ཅིག་ཀྱང་ཐོབ་ཡོད་འདུག གུར་མགོན་སྐྱབས་ལགས་བོད་དོན་ལས་འགུལ་སྣ་ཚོགས་ནང་ཞུགས་མྱོང་ཡོད་པ་དང་། ཉེ་ལམ་ཕ་ཡུལ་ལ་ཉེན་འཕྲད་དུ་བསྐྱོད་དེ་ཅིང་མ་འགོར་བར་འགྲིམ་འགྲུལ་དོན་རྐྱེན་འོག་འདས་གྲོངས་སུ་ཕྱིན་ཡོད་འདུག   གསར་འགོད་པ།  པདྨ་མཚོ།