ཀོ་པའོ་ཞོན་ཏང་ནས་ཕྱིར་འཕུད་བཏང་།

རྒྱ་ནག་དབུས་ཆེས་མཐོའི་དམག་དཔོན་གཞོན་པ་ཟུར་བ་ཀོ་པའོ་ཞོན་ (Guo Boxing)ཏང་ནས་ཕྱིར་འཕུད་བྱས་ཏེ་རྒྱ་ནག་ཆེས་མཐོའི་མི་དམངས་ཞིབ་དཔྱོད་ཁང་གི་དམག་དོན་ཞིབ་བཤེར་ལས་ཁུངས་ཏུ་བསྐྱལ་ཡོད་འདུག ཁ་སང་རྒྱ་ནག་དབུས་དམག་དོན་ཞིབ་བཤེར་ལྷན་ཁང་གིས་ ༼ཀོ་པའོ་ཞོན་ཞིབ་བཤེར་རུ་ཁག་གིས་ཞིབ་བཤེར་བྱེད་པའི་གནས་སྟངས་དང་ཐག་གཅོད་ཀྱི་བསམ་འཆར་སྙན་ཐོ།༽ཞེས་པ་ཞིག་ཁྱབ་བསྒྲགས་བྱས་ཏེ། རྒྱ་ནག་དབུས་ཆབ་སྲིད་ལྷན་ཁང་གིས་ཞིབ་བཤེར་གྲོས་མོལ་བྱས་མཐར། ཀོ་པའོ་ཞོན་ཏང་ནས་ཕྱིར་འཕུད་དང་ཉེས་ཆད་གཅོད་རྒྱུ་ཡིན་སྐོར་བསྒྲགས་འདུག ཀོ་པའོ་ཞོན་གྱིས་ལྐོག་ངན་འབོར་ཆེན་བླངས་པ་མ་ཟད། གནད་དོན་གཞན་ལའང་དོགས་གཞི་ཡོད་པའི་ཉེས་མིང་འོག་རྒྱ་ནག་ཆེས་མཐོའི་མི་དམངས་ཞིབ་དཔྱོད་ཁང་གི་དམག་དོན་དཔྱད་ཞིབ་ལས་ཁུངས་ཀྱིས་བཅའ་ཁྲིམས་ལྟར་ཐག་གཅོད་ལག་བསྟར་བྱ་རྒྱུ་བྱས་ཏེ། ཆེས་མཐོའི་མི་དམངས་ཞིབ་དཔྱོད་ཁང་དུ་བསྐྱལ་ཡོད་འདུག ཞི་ཚད་ཧོ་ཏང་ནས་ཕྱིར་འཕུད་བཏང་རྗེས། ཀོ་པའོ་ཞོན་ནི་རྒྱ་ནག་དམག་དཔུང་ནང་གི་གོ་གནས་ལྷུང་པའི་སྟག་རྒན་གཉིས་པ་དེ་ཆགས་ཡོད་སྟབས། ཕྱིའི་བརྒྱུད་ལམ་ཁག་ཏུ་ཅང་ཙེ་མིན་གྱིས་ཀོ་པའོ་ཞོན་དང་ཞི་ཚད་ཧོ་གཉིས་ཀྱི་གོ་གནས་ཡར་འཐེན་བྱས་པས་ཁོ་གཉིས་ལ་ནག་ཉེས་འདྲ་བོ་ཡོད་པ་སོགས་ཀྱི་གླེང་སློང་བྱེད་བཞིན་ཡོད་འདུག རྒྱ་ནག་ཕྱི་ཕྱོགས་ཀྱི་བརྒྱུད་ལམ་ཁག་ཏུ་སྔོན་མ་ནས་ཀོ་པའོ་ཞོན་གོ་གནས་ནས་དབབ་རྒྱུ་ཡིན་ཚུལ་བརྗོད་ཡོད་པ་མ་ཟད། དམིགས་བསལ་ད་ལོ་ཕྱི་ཟླ་ ༣ པའི་ནང་ཀོ་པའོ་ཞོན་གྱི་བུ་ཀོ་ཀྲིན་ཀོང་ (Guo Zhenggang) ལ་ཞིབ་བཤེར་བྱས་རྗེས། ཀོ་པའོ་ཞོན་མི་འགྱངས་པར་ཞིབ་བཤེར་བྱ་རྒྱུ་ཡིན་པའི་ཚོད་དཔག་བྱེད་བཞིན་ཡོད་འདུག དེ་བཞིན། ལོ་འདིའི་ཕྱི་ཟླ་ ༤ ཚེས་ ༩ ཉིན་ཤིན་ཧྭ་གསར་ཁང་གིས་དབུས་གཞུང་གིས་ཀོ་པའོ་ཞོན་ཞིབ་བཤེར་བྱ་རྒྱུ་ཡིན་པའི་གནས་ཚུལ་འཁོད་ཡོད་འདུག དེ་རིང་ཞིན་ཐང་རིན་དྲ་ཚིགས་ཀྱིས་གནས་ཚུས་སྤེལ་བ་ལྟར་ན། ཀོ་པའོ་ཞོན་དང་ཞི་ཚད་ཧོ་གཉིས་འབྲེལ་འདྲིས་ཀྱི་རྗེས་ཤུལ་དང་ལྐོག་ཟ་རུལ་སུངས་བྱས་རྗེས་གོ་གནས་ནས་ལྷུང་བ་སོགས་ནི་ཅང་ཙེ་མིན་ལ་ཐད་ཀར་འབྲེལ་བ་ཡོད་སྐོར་བཀོད་པའི་ནང་། ཕྱི་ལོ་ ༡༩༩༩ ལོར་ཅིང་ཙེ་མིན་གྱིས་རྒྱ་ནག་དབུས་དམག་དཔུང་གཙོ་འཛིན་གྱི་གོ་གནས་རང་དབང་མེད་པར་རྩིས་སྤྲོད་བྱས་རྗེས། ཁོས་ཀོ་པའོ་ཞོན་དང་ཞི་ཚད་ཧོ་གཉིས་ཀྱི་གོ་གནས་གོང་འཕེལ་བཏང་ཡོད་པ་དང་། ༢༠༠༢ ལོར་ཀོ་པའོ་ཞོན་རྒྱ་ནག་དབུས་དམག་དཔུང་གི་འགན་འཛིན་གཞོན་པ་དང་། ༢༠༠༤ ལོར་ཞི་ཚད་ཧོ་ཡང་རྒྱ་ནག་དབུས་དམག་དཔུང་གི་འགན་འཛིན་གཞོན་པའི་གོ་གནས་སུ་བསྐོས་ཡོད་འདུག ཁ་སང་རྒྱ་གཞུང་འབྲེལ་བརྒྱུད་ལམ་ཁག་ཏུ། ཀོ་པའོ་ཞོན་ལ་ནག་ཉེས་ཆེན་པོ་གསུམ་ཡོད་པ་ནི། ༡། གཞན་གྱི་ཆེད་དུ་གོ་གནས་གོང་འཕེར་སོགས་ཀྱི་ཁེ་ཕན་བླངས་པ། ༢། ནང་མི་ཚོས་ཐད་ཀར་ལྐོག་རྔན་བླངས་ནས་ཁྲིམས་བྱས་པ། ༣། ལྐོག་རྔན་བླངས་པའི་དོགས་གཞིའི་ནག་ཉེས་དང་གནད་དོན་གཞན་བཅས་ཀྱི་བག་ཆགས་ངན་པ་བཞག་པ་བཅས་བཀོད་ཡོད་པ་དང་། དེ་བཞིན་ཞི་ཚད་ཧོ་ཡི་ནག་ཉེས་བསྐྱར་ཞིབ་བྱས་པ་ལྟར་ན། ༡། གཞན་གྱི་ཆེད་དུ་གོ་གནས་གོང་སྤེལ་བཏང་པ་དང་རོགས་སྐྱོར་བྱས་པ། ༢། ནང་མི་བརྒྱུད་ནས་ལྐོག་ངན་འབོར་ཆེན་ཐད་ཀར་བླངས་པ། ༣། དབང་ཆ་སྒེར་སྤྱོད་བྱས་ནས་གཞན་གྱི་ཁེ་ཕན་ལ་གནོད་པ་བྱས་ཏེ་ལྐོག་རྔན་ཧ་ཅང་འབོར་ཆེན་བླངས་པ། ཁོ་གཉིས་ལ་འདྲ་བའི་ཆ་ཧ་ཅང་མང་བ་དང་། ཁོ་གཉིས་ཀྱིས་གཞན་གྱི་ཆེད་དུ་དབང་ཆ་སྒེར་སྤྱོད་དང་གོ་གནས་གོང་སྤེལ་བྱས་ཡོད་པ་དང་། ནང་མི་བརྒྱུད་ནས་རྒྱུ་ནོར་བླངས་པ་མ་ཟད། ཞི་ཚད་ཧོ་ཡིས་ལྐོག་རྔན་བླངས་པ་དང་། ཀོ་པའོ་ཞོན་གྱི་ལྐོག་རྔན་བླངས་པའི་དོགས་གཞིའི་ནག་ཉེས་དང་གནད་དོན་ཚབས་ཆེ་བ། བག་ཆགས་ངན་བ་བཞག་པ་སོགས་ཁྱད་པར་ཆེན་པོ་མི་འདུག ཁོ་གཉིས་ཀྱི་དབང་ཆ་སྒེར་སྤྱོད་བྱས་ཏེ་གཞན་གྱི་ཆེད་དུ་གོ་གནས་གོང་འཕེལ་སོགས་ཀྱི་ཁེ་ཕན་བླངས་པ་དང་། རང་ཉིད་སྒེར་གྱི་དབང་ཆ་བེད་སྤྱོད་བྱས་ནས་དམག་དཔུང་ནང་གི་དཔོན་རིགས་ཚོའི་གོ་གནས་ཉོ་འཚོང་བྱས་པ་སོགས་ཀྱིས། ཁོ་གཉིས་ཀྱིས་དམག་དཔུང་ནང་ཁུལ་ལ་རུལ་སུངས་ཚབས་ཆེན་བྱས་ཡོད་པ་མཚོན་གྱི་འདུག ཅེས་འཁོད་འདུག ཕྱི་སྡོད་རྒྱ་རིགས་དཔྱད་ཞིབ་པ་ཚོས། ༢༠༠༤ ལོར་ཅང་ཙེ་མིན་གྱིས་རང་དབང་མེད་པའི་གནས་སྟངས་འོག་དམག་དཔུང་གི་དབང་ཆ་རྩིས་སྤྲོད་བྱས་རྗེས། ཀོ་པའོ་ཞོན་དང་ཞི་ཚད་ཧོ་སོགས་དམག་དོན་གྱི་དབང་ཆ་དུས་ཡུན་རིང་པོར་ཉར་བཅུག་ནས་ཧུའུ་ཅིན་ཐོ་སྟངས་འཛིན་བྱས་ཡོད་པ་མ་ཟད། ཐེངས་མང་པོར་ལྐོག་གསོད་དང་གྱེན་ལོག་བྱ་རྩིས་བྱས་པ་དང་། རྩ་རླུང་ཆོས་འཁོར་གྱི་དབང་བོ་གསོན་ལེན་བྱས་པའི་ནག་ཉེས་སོགས་ཧུའུ་ཅིན་ཐོ་ཡིས་གསལ་བོར་ཤེས་ཀྱི་ཡོད་སྐོར་བརྗོད་འདུག ཏཱ་ཅི་ཡོན་དྲ་ཚིགས་ཀྱི་དཔྱད་ཞིབ་པ་ཁྲིན་སི་མིན་(Chen Simin)གྱིས། ཞི་ཚད་ཧོའི་གོ་གནས་ནས་ཕབ་སྟེ་འདས་གྲོངས་སུ་ཕྱིན་རྗེས། ཀོ་པའོ་ཞོན་ལ་འདྲི་གཅོད་བྱས་ཏེ་རྒྱ་ནག་དམག་དཔུང་གི་གཙོ་འཛིན་གཞོན་པ་གཉིས་ཕམ་པར་བརྒྱབ་པ་དེས་ཅང་ཙེ་མིན་གྱི་དམག་དཔུང་གི་དབང་ཤུགས་ལ་རྩ་གཏོར་ཆེན་པོ་ཞིག་བཏང་ཡོད་པ་རེད། ཅེས་བརྗོད་འདུག མདང་དགོང་མཚན་གུང་ལ་ཚད་ཞཱིན་དྲ་བས་དམག་དཔུང་དཔོན་རིགས་ཚོ་གོ་གནས་ཕབ་པར་དབྱེ་ཞིབ་བྱས་པའི་ནང་། དམག་དཔུང་ཁྲོད་ནས་དམག་དཔོན་ ༣༧ ཙམ་ལ་ཞིབ་བཤེར་བྱས་ཡོད་པ་དང་། དེའི་ཁྲོད་དམག་སྤྱི་འབྲང་བ་ ༣ དང་དམག་སྤྱི་ཆུང་པ་ ༣༣ ཡོད་འདུག དེའི་ནང་དུ་ཀོ་པའོ་ཞོན་གྱི་བུ་ཀྲའུ་ཅང་ཞིང་ཆེན་གྱི་དམག་དཔོན་གཞོན་པ་ཀོ་ཀྲིན་ཀོང་ཚུད་ཡོད་པ་སོགས་འཁོད་ཡོད་འདུག གསར་འགོད་པ། འཇིགས་མེད་རྒྱ་མཚོ།