
དགེ་རྒན་ཡང་ཡང་བརྗེས་པ་དེས་སློབ་མར་དོ་ཕོག་གཏོང་བཞིན་འདུག

བཙན་བྱོལ་བོད་མི་མང་པོ་ཞིག་གིས་ཤེས་ཡོན་སྲིད་ཇུས་དེ་བོད་ཀྱི་སྐད་ཡིག་ཁོ་ནར་དམིགས་ཏེ་གཏན་འབེབས་བྱས་པ་རེད་བསམ་པའི་ལོག་རྟོགས་འདུག་ཟེར། དེ་རིང་ཉིན་གུང་ས་རཱ་བོད་ཀྱི་མཐོ་རིམ་སློབ་གཉེར་ཁང་ཏུ། བོད་ཀྱི་སྲིད་བྱུས་ཉམས་ཞིབ་ཁང་གི་གོ་སྒྲིག་འོག བོད་ཀྱི་ན་གཞོན་ཉམས་ཞིབ་པའི་ཚོགས་འདུ་ཐེངས་གསུམ་པའི་ལས་ཉིན་གསུམ་པའི་ཐོག གངས་སྐྱིད་མེས་དབོན་གཙུག་ལག་དཔེ་སྟོན་སློབ་གྲྭའི་བོད་དགེ་བསམ་གྲུབ་ལགས་ཀྱིས་བཙན་བྱོལ་བོད་མིའི་གཞི་རིམ་ཤེས་ཡོན་སྲིད་ཇུས་དང་། བོད་ཀྱི་མ་འོངས་པའི་མདུན་ལམ་ཐོག་གཏམ་བཤད་གནང་སོང་། རྒན་བསམ་གྲུབ་ལགས་ཀྱིས། བོད་མིའི་སྒྲིག་འཛུགས་བཀའ་ཤག་གིས་རེ་འདུན་བཏོན་པ་ལྟར། བོད་ཀྱི་ཤེས་ཡོན་སྲིད་ཇུས་དེ་ ༢༠༠༦ ལོ་ནས་མགོ་བཙུགས་ཏེ་རིམ་གྱིས་སམ་བྷོ་ཊའི་སློབ་གྲྭ་ཁག་དང་། དྷ་སྟེང་བོད་ཁྱིམ་ཁྱབ་ཁོངས་སློབ་གྲྭ་ཁག དེ་བཞིན། མ་སུ་རི་བོད་ཁྱིམ་ཁྱབ་ཁོངས་སློབ་གྲྭ་ཁག་བཅས་ཀྱི་ནང་ལག་བསྟར་མགོ་བཙུགས་ཐུབ་ཡོད་པ་མ་ཟད། བལ་ཡུལ་གངས་ཅན་བདེ་རྩའི་འགན་འཛིན་བཞུགས་སྒར་དྷ་རམ་ས་ལར་ཆེད་ཕེབས་ཀྱིས་ཤེས་ཡོན་སྲིད་ཇུས་ཟབ་སྦྱོང་ལ་མཉམ་ཞུགས་གནང་སྟེ། བལ་ཡུལ་གངས་ཅན་བདེ་རྩའི་ཁྱབ་ཁོངས་ཀྱི་སློབ་གྲྭ་ཁག་ལའང་བོད་ཀྱི་ཤེས་ཡོན་སྲིད་ཇུས་ལམ་སྟོན་གནང་སྟེ་ལག་བསྟར་བྱས་དང་བྱེད་མུས་ཡིན་སྐོར་དང་། དེ་བཞིན། བཙན་བྱོལ་བོད་པའི་སྤྱི་ཚོགས་ནང་མི་མང་པོ་ཞིག་གིས་ཤེས་ཡོན་སྲིད་ཇུས་དེར་ལོག་རྟོགས་ཅིག་ཡོད་པ་ནི། བོད་ཀྱི་སྐད་ཡིག་ཁོ་ན་ཡར་རྒྱས་གཏོང་བར་དམིགས་པ་ལྟ་བུ་མཐོང་གི་ཡོད། དེ་ནི་ཤེས་ཡོན་སྲིད་ཇུས་སྐོར་ལ་ལེགས་པར་མ་ཤེས་པའི་རྟགས་རེད། ཤེས་ཡོན་སྲིད་ཇུས་ཀྱི་ཁོངས་གཏོགས་སློབ་གྲྭ་ཁག་གི་འཛིན་རིམ་གསུམ་པ་བར་དུ་བོད་ཀྱི་སྐད་ཡིག་གཅིག་པུ་བསླབ་ཀྱི་ཡོད་ཀྱང་། འཛིན་རིམ་བཞི་པ་ནས་སྐད་ཡིག་གཉིས་པ་བསླབ་མགོ་ཚུགས་པ་དང་། དེ་ནས་འཛིམ་རིམ་དྲུག་པ་ནས་སྐད་ཡིག་གསུམ་པ་བསླབ་མགོ་ཚུགས་ཀྱི་ཡོད་པ་མ་ཟད། ཡར་ཐོན་ཅན་གྱི་རྒྱལ་ཁབ་ཁག་གི་ཚན་རིག་སློབ་ཚན། སྤྱི་ཚོགས་རིག་གནས། རྫས་སྦྱོར་རིག་པ་སོགས་ཤེས་བྱའི་སྒྲོམ་གཞི་ཡོངས་སུ་རྫོགས་པ་གཏན་འབེབས་གནང་ཡོད་སྐོར་བརྗོད་སོང་། ཐོག་མར་ཤེས་ཡོན་སྲིད་ཇུས་ལག་ལེན་བསྟར་སྐབས་དཀའ་ངལ་སྣ་ཚོགས་ཤིག་ལ་གདོང་ལེན་བྱས་དགོས་བྱུང་ཡོད་སྐོར་ལ་དགེ་བསམ་གྲུབ་ལགས་ཀྱིས། དགེ་རྒན་གྱི་ཐོག་ནས་དཀའ་ངལ་ཡོད་པ་ནི། སློབ་གྲྭ་ཁག་གི་དགེ་རྒན་ཚོས་དེ་སྔོན་ཤེས་ཡོན་སྲིད་ཇུས་ཀྱི་ལམ་སྟོན་འོག་སློབ་ཁྲིད་བྱས་མྱོང་མེད་སྟབས། གློ་བུར་དུ་ཤེས་ཡོན་སྲིད་ཇུས་ལག་ལེན་བསྟར་དུས་ཉམས་མྱོང་གིས་མ་འདང་བའི་དཀའ་ངལ་གཅིག་དང་། བོད་ཀྱི་སྐད་ཡིག་ཐོག་ཤེས་ཡོན་སྲིད་ཇུས་དང་མཐུན་པའི་སློབ་ཚན་ཆ་ཚང་བསླབ་ཐུབ་མཁན་དགེ་རྒན་མ་རག་པ་དེའང་དཀའ་ངལ་ཞིག་ཆགས་བསྡད་ཡོད་ལ། རྒྱ་གར་གྱི་མངའ་སྡེ་སོ་སོར་སྐད་ཡིག་ཡོད་པ་བཞིན། རྒྱ་གར་སློབ་ཕྲུག་ཚོས་འཛིན་རིམ་ ༡༠ དང་ ༡༢ རྒྱལ་ཡོངས་ཡིག་རྒྱུག་སྐབས་མངའ་སྡེ་རང་ཁོངས་ཀྱི་སྐད་ཡིག་ཐོག་ཡིག་རྒྱུག་གཏོང་ཆོག་གི་ཡོད་ཀྱང་། ང་ཚོ་བོད་ཕྲུག་ཚོས་རྒྱ་གར་རྒྱལ་ཡོངས་ཡིག་རྒྱུག་ཏུ་སྤྱི་ཚོགས་རིག་གནས། ཚན་རིག དེ་བཞིན། ཨང་རྩིས་སོགས་སློབ་ཚན་ཁག་བོད་ཡིག་ཐོག་ཡིག་རྒྱུག་གཏོང་ཆོག་པ་བཟོ་ཐུབ་ཀྱི་མེད་པ་དེའང་ད་ལྟ་དཀའ་ངལ་གཅིག་ཆགས་བསྡད་ཡོད་པ་མ་ཟད། བོད་པའི་ཕ་མ་ཡིན་ནའང་རང་གི་ཕྲུ་གུའི་ཚེ་འདིའི་ལྟོ་གོས་གལ་ཆེན་པོར་བརྩི་བཞིན་པ་དེ་ཤེས་ཡོན་སྲིད་ཇུས་ལ་འགོག་རྐྱེན་ཅུང་ཟད་ཅིག་ཆགས་བསྡད་ཡོད་པའི་སྐོར་བརྗོད་སོང་། ཤེས་ཡོན་སྲིད་ཇུས་ནི་དོན་ཚན་བཅོ་ལྔའི་ཁོངས་སུ་འདུས་ཀྱི་ཡོད་པ་དང་། འདི་ག་གསར་འགོད་པས་དོན་ཚན་དེ་དག་ལས་གང་ཞིག་ལག་བསྟར་བྱེད་པར་དཀའ་ངལ་ཆེ་ཤོས་འཕྲད་བཞིན་ཡོད་དྲིས་པར། རྒན་བསམ་གྲུབ་ལགས་ཀྱིས་སྐད་ཡིག་གི་བརྒྱུད་ལམ་ཐོག་ད་དུང་ཡང་གོམ་པ་རྒྱག་མ་ཐུབ་པར་དཀའ་ངལ་འཕྲད་བཞིན་ཡོད། སྤྱིར་དེའི་ཐོག་ཏུ་གོམ་པ་རྒྱག་བཞིན་ཡོད་ཀྱང་གོམ་པ་ཤུགས་ཆེན་པོ་རྒྱག་ཐུབ་ཀྱི་ཡོད་པ་མ་རེད། དཔེར་ན། ད་ལྟ་འཛིན་རིམ་ ༦ ནས་ ༨ བར་སྤྱི་ཚོགས་རིག་གནས་དེ་བོད་ཡིག་གི་ཐོག་སློབ་ཁྲིད་བྱེད་ཀྱི་ཡོད་ཀྱང་། སློབ་ཚན་ཆ་ཚང་བོད་ཡིག་ཐོག་སློབ་ཁྲིད་བྱེད་ཀྱི་མེད། འོན་ཀྱང་། ག་ལེར་ཡར་རྒྱས་དང་གོམ་པ་མདུན་སྤོ་བྱེད་ཀྱི་ཡོད་པ་རེད། དཀའ་ངལ་གཞན་ཞིིིག་ནི། དགེ་རྒན་རྣམས་སློབ་གྲྭའི་ནང་ལོ་གཅིག་གཉིས་དགེ་རྒན་བྱས་ཏེ་ཕྱི་རྒྱལ་ཁག་ལ་འགྲོ་སྐབས་དེའི་ཚབ་ཏུ་དགེ་རྒན་གསར་པ་བསྐོ་བཞག་བྱེད་དགོས་སྟབས། ཡང་ཡང་དགེ་རྒན་བརྗེ་ལེན་བྱས་ན་སློབ་ཕྲུག་གི་སློབ་སྦྱོང་ལ་དོ་ཕོག་འགྲོ་བཞིན་འདུག སྤྱིར་དེ་འདྲའི་དཀའ་ངལ་ནི་སློབ་གྲྭ་གཅིག་པུར་འཕྲད་ཀྱི་ཡོད་པ་མ་རེད། དེང་སང་བཙན་བྱོལ་སྤྱི་ཚོགས་ཀྱི་ཚོགས་པ་ཁག་དང་བོད་མིའི་སྒྲིག་འཛུགས་ཀྱི་ལས་ཁུངས་ཁག་གང་ལའང་སྲི་ཞུ་ལས་བྱེད་ཕྱི་རྒྱལ་དུ་འགྲོ་བ་དེས་ལས་ཀར་འཐུས་ཤོར་འགྲོ་བཞིན་ཡོད་པ་རེད་ཅེས་བརྗོོོོད་བྱུང་། གསར་འགོད་པ། ཉི་མ་ཚེ་རིང་།