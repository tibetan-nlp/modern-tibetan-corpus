
རྒྱ་གཞུང་གིས་འབྲོག་ལམ་ཁུལ་གྱི་བདག་དབང་མུ་མཐུད་རྩོད་ཀྱི་འདུག

རྒྱ་ནག་ཕྱོགས་ནས་འབྲོག་ལམ་ཁུལ་གྱི་མཐའ་སྲུང་དམག་མི་ཕྱིར་འཐེན་མ་བྱས་པར་མུ་མཐུད་ཁུལ་དེའི་བདག་དབང་རྩོད་ལེན་བྱེད་ཀྱི་ཡོད་འདུག དེ་རིང་རྒྱ་ནག་ལྷོ་རྒྱུད་ཞོགས་པའི་ཆ་འཕྲིན་གྱིས་གནས་ཚུལ་སྤེལ་བ་ལྟར་ན། ད་ཆར་རྒྱ་ནག་གི་མཐའ་སྲུང་དམག་མི་ཆིག་སྟོང་ལྷག་གིས་འབྲོག་ལམ་མཐའ་ཁུལ་གྱི་གཞུང་ལམ་མུ་མཐུད་འཛུགས་སྐྲུན་བྱེད་བཞིན་ཡོད་པ་དང་། རྒྱ་ནག་དམག་དོན་ཆེད་མཁས་པ་ཀྲུའུ་ཆིན་མིན་ (Zhou Chenming) ཟེར་བ་ཞིག་གིས། འབྲོག་ལམ་མཐའ་ཁུལ་དང་མི་རིང་བའི་སར་རྒྱ་ནག་མཐའ་སྲུང་དམག་མི་བརྒྱ་ཕྲག་མང་པོའི་དམག་སྒར་ཡོད་ལ། མཐའ་སྲུང་དམག་གི་ལས་འགན་གཙོ་བོ་དེ་དགུན་དུས་ཀྱི་ཁ་བ་མ་བབ་སྔོན་ལ་མཐའ་ཁུལ་གྱི་གཞུང་ལམ་འཛུགས་སྐྲུན་བྱེད་པ་དེ་རེད། ཅེས་བརྗོད་འདུག རྒྱ་ནག་ནུབ་དགེ་འོས་སློབ་ཆེན་ (CWNU) གྱི་ལྷོ་ཨེ་ཤ་ཡའི་ལས་དོན་ཆེད་ལས་ཞིབ་འཇུག་པ་ལིང་ཞིན་ཁྲུན་ (Long Xingchun) གྱིས་བཤད་རྒྱུར། ཉེ་ལམ་པེ་ཅིན་གཞུང་གིས་ལྡི་ལི་གཞུང་དང་ལྷན་དུ་འབྲོག་ལམ་མཐའ་ཁུལ་གྱི་གཞུང་ལམ་འཛུགས་སྐྲུན་ལས་གཞི་དེ་གནས་སྐབས་ཕྱིར་འཐེན་བྱ་རྒྱུར་མོས་མཐུན་བྱུང་ཡོད་ནའང་། མཐའ་སྲུང་དམག་དཔུང་ཕྱིར་འཐེན་བྱ་རྒྱུར་ངོས་ལེན་བྱས་མེད་པ་མ་ཟད། པེ་ཅིན་གཞུང་གིས་མཐའ་ཁུལ་དེའི་བདག་དབང་རྩེད་ལེན་གྱིས་མཐའ་སྲུང་དམག་གིས་མུ་མཐུད་འབྲོག་ལམ་ཁུལ་དུ་ལྟ་སྲུང་བྱ་སྲིད། ཡིན་ནའང་མཐའ་སྲུང་དམག་གི་གྲངས་འབོར་ལ་འགྱུར་བ་འགྲོ་སྲིད་པ་རེད། ཅེས་ཟེར། ཟླ་འདིའི་ཚེས་ ༥ ཉིན་རྒྱ་གར་མཁའ་དམག་གི་དམག་སྤྱི་དྷ་ནཱོ་ (B.S Dhanoa) ཟེར་བ་ཞིག་གིས་གསར་འགོད་གསལ་བསྒྲགས་ཤིག་སྤེལ་ཏེ། རྒྱ་ནག་གི་མཐའ་སྲུང་དམག་དཔུང་འབྲོག་ལམ་མཐའ་ཁུལ་གྱི་ཆུ་འབི་ལུང་ (Chumbi Valley) དུ་གཏན་སྡོད་བྱས་ཡོད་པས། མི་འགྱང་བར་དམག་དཔུང་དེ་ཕྱིར་འཐེན་བྱ་བའི་རེ་བ་ཡོད། ཅེས་བརྗོད་ཅིང་། སེང་གྷ་པོར་དགེ་འོས་སློབ་ཆེན་གྱི་ལྷོ་ཨེ་ཤ་ཡ་ཞིབ་འཇུག་ལྟེ་གནས་ཁང་གི་ཉམས་ཞིབ་པ་ཆཱ་ཊུར་ཝི་ཌེ་ (Chaturvedy) ཟེར་བ་ཞིག་གིས། འབྲོག་ལམ་མཐའ་ཁུལ་ནས་མི་ཊར་བརྒྱ་ལྷག་གི་སར་རྒྱ་ནག་གི་དམག་དཔུང་གཏན་སྡོད་བྱས་ཡོད་པ་མ་ཟད། ཁོ་ཚོས་མུ་མཐུད་མཐའ་ཁུལ་དེའི་གཞུང་ལམ་གྱི་རྒྱ་ཇེ་ཆེར་གཏོང་བ་དང་མཐའ་ཁུལ་དུ་མྱུལ་ཞིབ་བྱེད་བཞིན་འདུག ད་ལོའི་དགུན་དུས་བར་མཐའ་སྲུང་དམག་དཔུང་ཕྱིར་འཐེན་བྱ་འཆར་མི་འདུག ཡིན་ནའང་། རྒྱ་ནག་དམར་ཤོག་ཚོགས་ཆེན་འཚོགས་ལ་ཉེ་བའི་སྐབས་འདིར། རྒྱ་ནག་གི་མཐའ་སྲུང་དམག་དཔུང་གིས་འབྲོག་ལམ་དུ་འཁྲུག་རྩོད་སློང་གི་མ་རེད་བསམ་གྱི་འདུག ཅེས་བརྗོད་འདུག ཕྱི་ཟླ་ ༩ ཚེས་ ༥ ཉིན་རྒྱ་ནག་ཞཱ་མིན་ (Xiamen) གྲོང་ཁྱེར་ནང་རྒྱལ་ཁབ་ལྔ་ཡི་རྒྱལ་དོན་གྲོས་མོལ་ཚོགས་ཆེན་ཐེངས་ ༩ པ་ཚོགས་སྐབས། རྒྱ་གར་སྲིད་བློན་མོ་ཌེ་དང་རྒྱ་ནག་སྲིད་འཛིན་ཞི་ཅིན་ཕིན་གཉིས་ཚོགས་ཆེན་ཟུར་དུ་ཐུག་འཕྲད་བྱས་ཏེ། རྒྱལ་ཁབ་གཉིས་ཀྱི་འབྲེལ་ལམ་ཡར་རྒྱས་གཏོང་དགོས་སྐོར་བཤད་ཡོད་པ་དང་། ཚོགས་ཆེན་དེའི་སྔོན་ལ་ཕྱོགས་གཉིས་ཀྱི་ཕྱི་འབྲེལ་མི་སྣ་ཁག་ཅིག་ཐུག་འཕྲད་ཀྱིས་འབྲོག་ལམ་མཐའ་ཁུལ་གྱི་རྩོད་གླེང་གནས་སྐབས་ཞི་འཇགས་བཟོས་ཡོད་པ་རེད། རྒྱལ་སྤྱིའི་སྲིད་དོན་དབྱེ་ཞིབ་པ་ཚོས་དེ་ནི་རྒྱ་ནག་གཞུང་གིས་རྒྱལ་ཁབ་ལྔ་ཡི་རྒྱལ་དོན་གྲོས་མོལ་ཚོགས་ཆེན་ཐེངས་དགུ་པ་བདེ་ལེགས་ངང་འཚོགས་ཐབས་ཁོ་ནར་དམིགས་པ་ཞིག་ཡིན་སྐོར་བཤད་ཡོད་པ་རེད། གསར་འགོད་པ། པདྨ་རྒྱལ།