
སྤྱི་འཐུས་ཚོཊ་གཙོ་གཉིས་དང་ཚོཊ་གཞོན་གཅིག་བདམས།

མཁན་པོ་བསོད་ནམས་བསྟན་འཕེལ་ལགས་དང་པདྨ་འབྱུང་གནས་ལགས་རྣམ་གཉིས་ནས་ལོ་གཉིས་དང་ཕྱེད་རེར་སྐབས་བཅུ་དྲུག་པའི་བོད་མི་མང་སྤྱི་འཐུས་ཀྱི་ཚོགས་གཙོའི་ལས་འཁུར་ཞུ་རྒྱུ་ཡིན་འདུག དེ་རིང་ཕྱི་དྲོར་དབུས་འོས་བསྡུ་ལས་ཁང་གི་གཙོ་སྐྱོང་འོག་བཙན་བྱོལ་བོད་མིའི་བཅའ་ཁྲིམས་ཀྱི་དགོངས་དོན་ལྟར། གསར་དུ་བདམས་པའི་ངོ་བཅར་སྤྱི་འཐུས་ ༤༤ ནས་སྐབས་བཅུ་དྲུག་པའི་བོད་མི་མང་སྤྱི་འཐུས་ཚོགས་གཙོ་དང་ཚོགས་གཞོན་འོས་འདེམས་གནང་ཡོད་པ་ལྟར། སྔོན་འགྲོའི་འོས་བསྡུའི་སྐབས་པདྨ་འབྱུང་གནས་ལགས་ལ་འོས་གྲངས་ ༢༡ དང། མཁན་པོ་བསོད་ནམས་བསྟན་འཕེལ་ལགས་ལ་འོས་གྲངས་ ༢༡།  ཨ་ཅཱརྱ་ཡེ་ཤེས་ཕུན་ཚོགས་ལགས་ལ་འོས་གྲངས་ ༢ བཅས་ཐོབ་ཡོད་པ་དང་། དངོས་གཞིའི་སྐབས་མཁན་པོ་བསོད་ནམས་བསྟན་འཕེལ་ལགས་དང་པདྨ་འབྱུང་གནས་ལགས་རྣམ་གཉིས་ལ་འོས་གྲངས་ ༢༢ རེ་ཐོབ་སྟེ་གཅིག་མཚུངས་ཆགས་ཡོད་སྟབས། ཁོང་རྣམ་པ་གཉིས་ཀྱི་ནང་མོལ་ཐག་གཅོད་ལྟར་དངོས་གཞིའི་འོས་ཐེངས་གཉིས་པ་བླུགས་དུས་བསྐྱར་དུ་འོས་གྲངས་ ༢༢ རེ་ཐོབ་ཡོད་པ་རེད། བཙན་བྱོལ་བོད་མིའི་བཅའ་ཁྲིམས་ནང་གསལ་མེད་ཀྱང་དེ་སྔོན་འགྲོ་ལུགས་ཡོད་པ་ལྟར་མཁན་པོ་བསོད་ནམས་བསྟན་འཕེལ་ལགས་ནས་ལོ་གཉིས་དང་ཕྱེད་རིང་ཚོགས་གཙོའི་ལས་འཁུར་ཞུ་རྒྱུ་དང་། དེའི་རྗེས་སྤྱི་འཐུས་པདྨ་འབྱུང་གནས་ལགས་ནས་ལོ་གཉིས་དང་ཕྱེད་རིང་ཚོགས་གཙོའི་ལས་འཁུར་ཞུ་རྒྱུ་ཡིན་འདུག གལ་སྲིད་སྤྱི་འཐུས་ཚོགས་གཙོ་དང་པོའི་ལས་ཡུན་རྫོགས་རྗེས་ཚོགས་གཙོ་གཉིས་པས་ལས་འཁུར་མ་ཞུས་པ་ཡིན་ན། སྐབས་བཅུ་དྲུག་པའི་བོད་མི་མང་སྤྱི་འཐུས་ཚོགས་གཙོ་ཡང་བསྐྱར་གསར་དུ་འདེམས་དགོས་ཀྱི་ཡོད་པ་རེད། སྐབས་བཅུ་དྲུག་པའི་བོད་མི་མང་སྤྱི་འཐུས་ཚོགས་གཞོན་གྱི་སྔོན་འགྲོའི་འོས་བསྡུའི་ཁྲོད་ཨ་ཅཱརྱ་ཡེ་ཤེས་ཕུན་ཚོགས་ལགས་ལ་འོས་གྲངས་ ༢༥ དང་། སྒྲོལ་མ་ཚེ་རིང་ལགས་ལ་འོས་གྲངས་ ༢༢། འཇུ་ཆེན་དཀོན་མཆོག་ཆོས་སྒྲོན་ལགས་ལ་འོས་གྲངས་ ༡༧། ཐུབ་བསྟན་ལུང་རིགས་ལགས་ལ་འོས་གྲངས་ ༡༧ བཅས་ཐོབ་ཡོད་པ་དང་། ཨང་རིམ་གསུམ་པ་གཉིས་ལ་ཡང་བསྐྱར་འོས་བླུགས་རྗེས་འཇུ་ཆེན་དཀོན་མཆོག་ཆོས་སྒྲོན་ལགས་ལ་འོས་གྲངས་ ༢༡ དང་། ཐུབ་བསྟན་ལུང་རིགས་ལགས་ལ་འོས་གྲངས་ ༢༣ ཐོབ། དངོས་གཞིའི་ནང་ཨ་ཅཱརྱ་ཡེ་ཤེས་ཕུན་ཚོགས་ལགས་ལ་འོས་གྲངས་ ༣༨ དང་། སྒྲོལ་མ་ཚེ་རིང་ལགས་ལ་འོས་གྲངས་ ༤། ཐུབ་བསྟན་ལུང་རིགས་ལགས་ལ་འོས་གྲངས་ ༢ བཅས་ཐོབ་སྟེ། ཨ་ཅཱརྱ་ཡེ་ཤེས་ཕུན་ཚོགས་ལགས་སྐབས་བཅུ་དྲུག་པའི་བོད་མི་མང་སྤྱི་འཐུས་ཀྱི་ཚོགས་གཞོན་དུ་མང་མོས་འོས་འདེམས་བྱུང་ཡོད་པ་རེད། སང་ཉིན་ཞོགས་པར་གསར་དུ་བདམས་ཐོན་བྱུང་བའི་ཚོགས་གཙོ་ཚོགས་གཞོན་རྣམས་ནས་དགའ་གདོང་དང་གནས་ཆུང་གྲྭ་ཚང་། དེ་བཞིན་གཙུག་ལག་ཁང་བཅས་སུ་མཆོད་མཇལ་ཞུས་རྗེས། ཆེས་མཐོའི་ཁྲིམས་ཞིབ་ཁང་གི་སྲོང་བཙན་ཚོམས་ཆེན་ནང་ཁྲིམས་ཞིབ་པ་ཆེ་བ་བཀའ་བརྒྱུད་དོན་གྲུབ་མཆོག་གི་མདུན་དུ། སྐབས་ ༡༦ པའི་བོད་མི་མང་སྤྱི་འཐུས་ཀྱི་ཚོགས་གཙོ་དང་ཚོགས་གཞོན་གྱི་ལས་འཁུར་དམ་བཅའ་འབུལ་རྒྱུ་དང་། དེ་ནས་ཉིན་གྲངས་གསུམ་རིང་གི་གྲོས་ཚོགས་ཚོགས་དུས་དང་པོའི་ལས་རིམ་རྣམས་བསྒྲིག་རྒྱུ་ཡིན་འདུག གསར་འགོད་པ། པདྨ་མཚོ།