ཚོགས་གཙོས་དགོངས་ཞུ་ཕྱིར་འཐེན་གནང་།

སྤྱི་འཐུས་ཚོགས་གཙོ་མཆོག་གིས་གསལ་བཤད་དང་འབྲེལ་དགོངས་ཞུ་ཕྱིར་འཐེན་གནང་སྟེ། དེ་རིང་སྔ་དྲོའི་ཆུ་ཚོད་ ༩།༣༠ སྟེང་གྲོས་ཚོགས་ཀྱི་ལས་རིམ་མུ་མཐུད་མཇུག་སྐྱོང་གནང་ཡོད། ཁ་སང་སྔ་དྲོར་བོད་མི་མང་སྤྱི་འཐུས་གྲོས་ཚོགས་ནང་ཆེས་མཐོའི་ཁྲིམས་ཞིབ་ཁང་གི་རྩིས་མགོ་ཞིག་དང་འབྲེལ་སྤྱི་འཐུས་བསྟན་པ་ཡར་འཕེལ་གྱི་བཀའ་མོལ་གནང་སྟངས་ཤིག་གི་ཐོག སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་ལ་མི་གསོད་ཉེས་འཛུགས་བྱས་པར་ངོས་འཛིན་བྱུང་སྟེ། ཚོགས་གཙོ་མཆོག་གིས་གསལ་བཤད་ཅིག་དང་འབྲེལ་ཚོགས་གཙོའི་ལས་གནས་ནས་དགོངས་པ་ཞུས་པ་ཡིན་ཞེས་གསུངས་རྗེས། གྲོས་ཚོགས་ནས་ཕྱིར་ཐོན་པ་དང་བསྟུན་ཏེ་ཚོགས་འདུ་དུས་མིན་ཏུ་གྲོལ་དགོས་བྱུང་ཡོད་པ་དང་། ཉིན་རྒྱབ་སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ་མཆོག་གིས་སྣེ་ཁྲིད་དེ་གྲོས་ཚོགས་མུ་མཐུད་ཚོགས་ཡོད། ཕྱི་དྲོའི་ཆུ་ཚོད་ ༣ པའི་སྟེང་གྲོས་ཚོགས་བར་མཚམས་བཞག་སྟེ། སྤྱི་འཐུས་ནང་ཁུལ་བཞུགས་མོལ་ཚོགས་འདུ་ཚོགས་ཏེ་ཚོགས་གཙོ་མཆོག་ལ་དགོངས་པ་མི་ཞུ་རྒྱུའི་འབོད་སྐུལ་གནང་བ་དང་། ལྷག་པར་དུ་སྤྱི་ཚོགས་ནང་དང་བོད་ནང་བཅས་ནས་ཚོགས་གཙོ་མཆོག་ལ་དགོངས་པ་མི་ཞུ་རྒྱུའི་རེ་སྐུལ་བྱུང་བ་ལྟར། ཚོགས་གཙོ་མཆོག་གིས་བསྐྱར་དུ་དགོངས་བཞེས་ཐོག་དགོངས་ཞུ་ཕྱིར་འཐེན་གནང་སྟེ། དེ་རིང་སྔ་དྲོའི་ཆུ་ཚོད་ ༩།༣༠ སྟེང་གྲོས་ཚོགས་སུ་དབུ་བཞུགས་གནང་སྟེ། ཁ་སང་གི་གནས་ཚུལ་དེར་གསལ་བཤད་དང་འབྲེལ་ཚོགས་འདུའི་ལས་རིམ་མུ་མཐུན་མཇུག་སྐྱོང་གནང་སོང་། སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་གིས་གསལ་བཤད་གནང་དོན། ཁ་སང་གི་ལས་རིམ་དང་འབྲེལ་བའི་ཐོག་ནས་གནས་ཚུལ་ཞིག་ཆགས་ཡོད་སྟབས། དེ་རིང་གི་ལས་རིམ་མགོ་མ་བཙུགས་གོང་ལ་ཚོགས་གཙོས་གསལ་བཤད་སྙིང་བསྡུས་ཤིག་ཞུ་ཆོག་པ་ཞུ་རྒྱུ་ཡིན། ཁ་སང་བོད་མི་མང་སྤྱི་འཐུས་ལྷན་ཚོགས་ཀྱི་ལས་དོན་གྱི་བྱུང་རིམ་དང་འབྲེལ་བའི་ཐོག་ནས་ཚོགས་གཙོས་ལས་གནས་ནས་དགོངས་པ་ཞུ་རྒྱུ་ཡིན་ཞེས་ཟེར་ནས་ཕྱིར་ཐོན་བྱས་པ་རེད། དེའི་རྗེས་སྤྱི་འཐུས་མང་པོ་ཞིག་ཕེབས་སོང་ལ། དཔལ་ལྡན་སྲིད་སྐྱོང་མཆོག་གི་དབུས་པའི་བཀའ་བློན་རྣམ་པའང་ཕེབས་ནས་དགོངས་པ་རྒྱ་ཆེན་པོ་བཞེས་རོགས་གནང་ཞེས་རེ་འདུན་བཏོན་གནང་སོང་། དེའི་རྗེས་ཉིན་རྒྱབ་ནམ་རྒྱུན་ལྟར་གྲོས་ཚོགས་ཚོགས་གཙོ་གཞོན་པས་སྟངས་འཛིན་གནང་སྟེ་ཆུ་ཚོད་ ༣ པར་གྲོས་ཚོགས་ཚོགས་པ་རེད། ཆུ་ཚོད་ ༣།༣༠ ནས་ ༥།༠༠ བར་སྤྱི་འཐུས་རྣམ་པའི་བཞུགས་མོལ་ཚོགས་འདུ་ཚོགས་གནང་ཡོད་པ་རེད། བཞུགས་མོལ་ཚོགས་འདུའི་ནང་ལ་སྤྱི་འཐུས་རྣམ་པ་ཚོས་བཀའ་མོལ་ལྷུག་པོ་གནང་ནས་དགོངས་ཚུལ་ག་རེ་ཡོད་མེད་ཚོགས་གཙོ་གཞོན་པས་ང་ལ་གསུངས་བྱུང་། དེ་ཡིན་དུས་ངས་ནམ་རྒྱུན་གཞན་པར་ཤོད་སྐབས་མཁྲེགས་བཟུང་བྱེད་རྒྱུ་ཡོད་པ་མ་རེད། ཁོག་པ་ཆེ་ཙམ་བྱེད་དགོས་རེད། སྤྱི་ཚོགས་ནང་ལོགས་ལ་གནས་ཚུལ་ཆེ་ཕྲ་ཆུང་གསུམ་འདྲ་མི་འདྲ་མང་པོ་ཡོང་གི་རེད། དེ་འདྲ་ཡོང་སྐབས་གནས་ཚུལ་ཆེན་པོ་དེ་ཆུང་དུ་བཟོ་རྒྱུ་དང་། ཆུང་ཆུང་དེ་ཚོ་མེད་པ་བཟོ་དགོས་ཞེས་ནམ་རྒྱུན་ཤོད་མཁན་ཞིག་ཡིན་སྟབས། དེ་རིང་འདིར་ཚོགས་གཙོས་མཁྲེགས་བཟུང་བྱས་ནས་བསྡད་པ་ཡིན་ན། གྲོས་ཚོགས་དང་མང་ཚོགས་ནང་ལ་བརྡབ་གསིག་གང་ལ་གང་འཚམ་ཞིག་འཕྲད་ས་རེད་བསམ་པའི་བསམ་ཚུལ་ཞིག་བྱུང་། གལ་སྲིད་གྲོས་ཚོགས་ཚོགས་མ་ཐུབ་པའི་གནས་སྟངས་དེ་འདྲ་ཆགས་པ་ཡིན་ན། སྔོན་རྩིས་ཀྱི་གྲོས་ཚོགས་རེད། ད་ཐེངས་གྲོས་ཚོགས་འདིའི་ནང་སྔོན་རྩིས་གཏན་འབེབས་བྱེད་མ་ཐུབ་པ་ཡིན་ན། འཛིན་སྐྱོང་བཀའ་ཤག་གིས་ཟླ་ ༤ ཚེས་ ༡ ནས་ལས་ཀ་བྱེད་ཐུབ་ཀྱི་ཡོད་མ་རེད། ང་ཚོའི་བཅའ་ཁྲིམས་བསྐྱར་བཅོས་ཕྱིན་པ་ནས་བཀའ་རྩ་ཁྱབ་བསྒྲགས་ཀྱི་ལམ་ཁ་བཏོན་རྒྱུ་མེད་སྟབས། དེའི་ལས་དོན་ལམ་ལྷོངས་ཡོང་ཆེད་གཅིག་དང་། ལྷག་པར་དུ་ད་ལྟ་བོད་ནང་ལ་གཉན་འཕྲང་གི་དུས་ཚོད་ཅིག་དང་གནས་སྟངས་སྡུག་པོ་ཡིན་པ་དེ། ཁ་སང་ང་ཚོས་ཉིན་གཉིས་གསུམ་ཞིག་བགྲོ་གླེང་བྱས་ཟིན་པ་རེད། གཉན་འཕྲང་གི་དུས་ཚོད་དེ་འདྲ་ཞིག་ལ་བོད་གཞིས་ལུས་ཚོ་བློ་ཕམ་བྱུང་བ་ཡིན་ན། ཏག་ཏག་ཅིག་བསྡད་ཀྱི་མི་འདུག་ཟེར་བཀའ་ཤག་གིས་གསུང་སྐབས་དེ་ལབ་པ་རེད། བོད་ནང་གི་མི་མང་ཚོས་ང་ཚོ་བོད་མིའི་སྒྲིག་འཛུགས་ལ་རེ་བ་ཞིག་བརྒྱབ་བསྡད་ཡོད་སྟབས། དགོངས་པ་རྒྱ་ཆེ་ཙམ་ཞིག་བཞེས་རོགས་གནང་གསུངས་པ་རེད། དེ་ཚོ་སེམས་ལ་གཞི་བཞག་པ་ཡིན། དེ་བཞིན། གནས་ཚུལ་དེ་བྱུང་རྗེས་ས་ཆ་མང་པོ་ཞིག་ནས་ཚོགས་གཙོར་མང་ཚོགས་མང་པོ་ཞིག་གིས་ཐད་ཀར་ཁ་པར་གཏོང་མཁན་བྱུང་། མང་ཚོགས་སེམས་འཚབ་ཞེ་དྲགས་གནང་གི་འདུག བོད་ནས་དགོངས་པ་མ་ཞུ་རོགས་གནང་ཞེས་ཐད་ཀར་ཚོགས་གཙོར་ཞུ་མཁན་མ་བྱུང་ཡང་བརྒྱུད་ནས་དེ་འདྲ་ཞུ་མཁན་བྱུང་སོང་། དེ་ཚོ་ཚང་མར་གཞིར་བཞག་པའི་ཐོག་ནས་ཚོགས་གཙོས་དགོངས་པ་མི་ཞུ་རྒྱུའི་ཐག་གཅོད་བྱས་ནས་དེ་རིང་གྲོས་ཚོགས་ལ་བཅར་དགོས་པའི་རྒྱུ་མཚན་དེ་ཡིན། གཙོ་བོ་ང་ཚོ་ཚང་མ་མི་མང་གིས་བདམས་ནས་སྤྱི་པའི་ལས་དོན་བསྒྲུབ་ཆེད་འདིར་སླེབ་ཡོད་སྟབས། ང་ཚོ་ཚང་མས་དེའི་ཐོག་ལ་ནུས་ཤུགས་སྤུངས་དགོས་པ་དེ་གལ་ཆེན་པོ་ཆགས་ཡོད། གལ་སྲིད་གནས་སྟངས་མི་འདྲ་བ་ཞིག་ཆགས་པ་ཡིན་ན་དགྲ་དགའ་གཉེན་སྡུག་གི་གནས་ཚུལ་རེད། དེ་རིང་ཚོགས་གཙོས་བློ་སྤོབས་ཆེན་པོའི་ཐོག་ནས་ཞུ་རྒྱུ་ཞིག་ལ་ཚང་མ་ཐུགས་འཚབ་མ་གནང་རོགས་གནང་། ང་ཚོ་མུ་མཐུད་འཕྱར་བ་གྲུ་འདེགས་ཐོག་ནས་ཚང་མས་ཧུར་ཐག་བྱས་ཏེ་སྤྱི་པའི་ལས་དོན་བསྒྲུབ་རྒྱུར་འབད་བརྩོན་བྱེད་རྒྱུ་ཡིན་ཞེས་ཞུ་རྒྱུའི་འདོད་པ་བྱུང་། གནས་ཚུལ་དེ་དང་འབྲེལ་བའི་ཐོག་ནས་བརྒྱུད་ལམ་ཁག་ཏུ་གང་ལ་གང་འཚམ་ཞིག་སླེབ་བསྡད་ཀྱི་ཡོད་ས་རེད། བརྒྱུད་ལམ་ནང་སླེབ་སྐབས་ཕྱོགས་གཉིས་ཀའི་གནས་ཚུལ་སླེབ་བསྡད་ཡོད་སྟབས། མང་ཚོགས་ངོས་ནས་དགོངས་པ་བཞེས་ཏེ་བརྒྱུད་ལམ་ཁག་ནང་ལོགས་ལ་གནས་ཚུལ་རྩ་བ་ཉིད་ནས་གཏོང་ཆོག་གི་མ་རེད་ཅེས་ཚོགས་གཙོས་བཀའ་གཏང་རྒྱུ་གང་ཡང་ཡོད་མ་རེད། ཡིན་ཡང་ཚོགས་གཙོས་རེ་བ་ཞུ་རྒྱུ་ཞིག་ལ་གནས་ཚུལ་དེ་ཆེན་པོ་མ་བཟོས་པའི་ཐོག་ནས་ད་ལྟ་ང་ཚོ་འདི་ལ་ཞི་འཇམ་ཡོང་བ་ནང་བཞིན་སྤྱི་ཚོགས་ནང་ལའང་ཞི་འཇམ་ཡོང་རྒྱུའི་རེ་བ་ཞུ་བཞིན་ཡོད་ཅེས་ཞུ་རྒྱུའི་འདོད་པ་བྱུང་། ཅེས་གསལ་བཤད་གནང་རྗེས། སྔར་ཉིན་གྱི་སྔོན་རྩིས་གཏན་འབེབས་ཀྱི་ལས་རིམ་མཇུག་སྐྱོང་གནང་སོང་། གསར་འགོད་པ། དོན་གྲུབ།