
རང་བཙན་ལྷན་ཚོགས་ཀྱིས་གྲོས་ཆོད་དོན་ཚན་དྲུག་བཞག

ཟླ་འདིའི་ཕྱི་ཚེས་ ༡ ནས་ ༣ བར་ཉིན་གསུམ་རིང་། ཨ་རིའི་ནེའུ་ཡོག་གྲོང་ཁྱེར་དུ་བོད་རང་བཙན་ལྷན་ཚོགས་ཐེངས་གསུམ་པ་དེ་ཚོགས་ཡོད་པ་དང་། དེར་ཨ་རི་དང་རྒྱ་གར། ཡུ་རོབ། ཨོ་སི་ཁྲིར་ལེ་ཡ་བཅས་རྒྱལ་ཁབ་དང་གྲོང་ཁྱེར་འདྲ་མིན་ནས་ཕེབས་པའི་ཚོགས་མི་དྲུག་བཅུ་ལྷག་ལྷན་འཛོམས་བྱུང་ཡོད་འདུག བོད་རང་བཙན་ལྷན་ཚོགས་ཐེངས་གསུམ་པའི་དགོས་དམིགས་གཙོ་བོ་རྒྱལ་གཅེས་དཔའ་བོ་སྲིད་བློན་ཀླུ་ཁང་པ་ཚེ་དབང་རབ་བརྟན་མཆོག་སྐུ་གྲོངས་ནས་མི་ལོ ༥༠ འཁོར་བའི་དུས་དྲུན་སྲུང་གཙི་དང་འབྲེལ་ཏེ་ད་བར་བོད་རང་བཙན་གྱི་ཆེད་དུ་ཚེ་སྲོག་བློས་གཏོང་གནང་མཁན་ཤི་གསོན་ཡོངས་ལ་བཀའ་དྲིན་རྗེས་དྲན་ཞུ་ཆེད་དང་། བོད་རང་བཙན་གྱི་འཐབ་རྩོད་ལ་འཕྲད་བཞིན་པའི་ཕྱི་ནང་གི་གནོན་ཤུགས་ཁག་ལ་གདོང་ལེན་བྱས་ཏེ་མུ་མཐུད་གཞོན་སྐྱེས་ཚོའི་རྒྱལ་ཞེན་བློ་སྤོབས་དང་རང་བཙན་འཐབ་རྩོད་གསོན་གནས་ཡོང་ཆེད། ལྷག་པར་དུ་མ་འོངས་བོད་རང་བཙན་འཐབ་རྩོད་ཀྱི་ནུས་སྟོབས་གོང་སྤེལ་དང་ཐབས་ཇུས་རང་བཞིན་གྱི་འཆར་གཞི་བསྡུ་རུབ་གནང་རྒྱུ་བཅས་སོགས་ཡིན་འདུག རྒྱལ་སྤྱིའི་བོད་རང་བཙན་ལྷན་ཚོགས་ཐོག་ཉིན་གསུམ་རིང་གི་གོ་བསྡུར་བརྒྱུད་དེ། ཟླ་འདིའི་ཕྱི་ཚེས་ ༤ ཉིན་ཨ་རིའི་རང་བཙན་ཉིན་མོ་དང་བསྟུན་ཏེ་གྲོས་ཆོད་དོན་ཚན་ ༦ བཏོན་ཡོད་པའི་དང་པོ། བོད་དང་ཤར་ཊུ་ཀི་སི་ཐན། ལྷོ་སོག་གསུམ་མཉམ་འབྲེལ་གནའ་མཐུན་གྱིས་སོ་སོའི་བདག་དབང་སླར་གསོ་བྱ་ཆེད། འབྲེལ་མཐུད་པ་བསྐོ་བཞག་དགོས་མིན་རྒྱལ་སྤྱིའི་བོད་རང་བཙན་ཚོགས་ཆེན་ཐོག་བྱུང་བའི་བསམ་ཚུལ་རྣམས་ལོ་རྗེས་མར་ཡུ་རོབ་ཏུ་འཚོགས་གཏན་འཁེལ་བའི་རྒྱལ་སྤྱིའི་བོད་རང་བཙན་ཚོགས་ཆེན་ཐོག་འབུལ་རྒྱུ། གཉིས་པ། བོད་རིགས་ན་གཞོན་རྣམས་ལ་བོད་ཀྱི་སྐད་ཡིག་དང་རྒྱལ་རབས་སོགས་སློབ་འཁྲིད་ཀྱིས་རྒྱལ་ཞེན་རིང་ལུགས་ཀྱི་བསམ་སྤྱོད་གོང་སྤེལ་དང་། རྒྱལ་ཁབ་གཞན་གྱི་གྲོས་ཚོགས་འཐུས་མི་དང་དཔོན་རིགས། མི་མང་བཅས་ལ་འཇམ་དབྱངས་ནོར་བུ་ལགས་ཀྱིས་བྲིས་པའི་བོད་རང་བཙན་ཁུངས་སྐྱེལ་གྱི་དཔེ་དེབ་འགྲེམས་སྤེལ་གང་མང་ཞུ་རྒྱུ། གསུམ་པ། རང་བཙན་འཐབ་རྩོད་པ་རྣམས་ཕན་ཚུན་འབྲེལ་ལམ་རྒྱ་སྐྱེད་དང་། བདེན་རྒྱབ་བདེན་ལངས་ཀྱིས་གནོན་ཤུགས་ཅི་བྱུང་ལ་མཉམ་དུ་གདོང་ལེན་གྱིས་སྤྱི་ཚོགས་ཁྲོད། དོན་དངོས་གསལ་བཀྲོལ་ངང་བོད་རང་བཙན་སླར་གསོའི་ཆེད། སྔར་ལྷག་གདེངས་སྤོབས་ཆེན་པོས་གོམ་པ་མདུན་སྐྱོད་བྱ་རྒྱུ། བཞི་བ། སྲིད་དོན་ཚོགས་པའི་ལམ་ལུགས་མེད་ན་ཆོལ་ཁ་རང་བཞིན་གྱི་དཀའ་རྙོག་ཡོང་བ་དང་། དེ་ཡང་ཉུང་མཐར་གཞུང་འཛིན་དང་། ཕྱོགས་འགལ་ཚོགས་པ་གཉིས་ཅན་གྱི་ལམ་ལུགས་ཤིག་མེད་ན་འོས་བསྡུའི་གོ་སྐབས་འདྲ་མཉམ་དང་། གཞུང་འཛིན་ནུས་པ་ཅན་ཡོང་བ་ཧ་ཅང་ཁག་པོ་ཡིན་པ་ད་ལོའི་འོས་བསྡུའི་ལས་རིམ་ནང་གསལ་པོ་བྱུང་ཡོད་པས། མ་འོངས་ངེས་པར་བཅའ་ཁྲིམས་ནང་ཆབ་སྲིད་ཚོགས་པའི་ལམ་ལུགས་གཏན་འབེབས་ངོས་འཛིན་གནང་དགོས་པ་དེ་རིང་གི་ཚོགས་ཆེན་ཐོག་ནས་འོས་བསྡུའི་སྒྲིག་གཞི་བསྐྱར་བཅོས་ཚོགས་ཆུང་ལ་ཞུ་སྙན་ཞིག་འབུལ་རྒྱུ། ལྔ་བ། མ་འོངས་རྒྱ་ནག་ལ་འགྱུར་བ་འབྱུང་སྐབས། གོ་སྐབས་དམ་འཛིན་ཐུབ་པའི་ལས་འཆར་ཁག་བང་བསྒྲིགས་རྒྱུ་དང་། རྒྱ་ནག་གི་ཕྱི་འབྲེལ་དང་ཁོར་ཡུག དམག་དོན་སོགས་ཀྱི་སྲིད་ཇུས་ཁག་ལ་དུས་ཐོག་ཉམས་ཞིབ་ཀྱིས་དེ་དག་ལ་དོ་ཕོགས་དང་ཤུགས་རྐྱེན་ཐེབས་པ་བཟོ་རྒྱུའི་ལས་འགུལ་བརྩམ་དགོས། དྲུག་པ། དམངས་གཙོ་དང་བོད་རང་བཙན་གྱི་ལས་དོན་ཁྱབ་སྤེལ་ཆེད། གསར་འགྱུར་བརྒྱུད་ལམ་ཞིག་གསར་འཛུགས་ཡོང་ཐབས་བྱ་རྒྱུ་བཅས་ཡིན་འདུག གསར་འགོད་པ། པདྨ་རྒྱལ།