ཆུ་སྒང་འགན་ལྷན་མཇུག་སྒྲིལ།

རྒྱ་གར་གྱི་རྒྱལ་ས་ལྡི་ལིར་ཚོགས་པའི་མདོ་ཁམས་ཆུ་བཞི་སྒང་དྲུག་གི་འགན་འཛིན་ལྷན་ཚོགས་ཐེངས་ ༤༥ པ་མཇུག་སྒྲིལ་འདུག   ཟླ་འདིའི་ཕྱི་ཚེས་ ༢༥ ནས་ ༢༧ བར་མདོ་ཁམས་ཆུ་བཞི་སྒང་དྲུག་གི་འགན་འཛིན་ལྷན་ཚོགས་ཐེངས་ ༤༥ པ་རྒྱ་གར་གྱི་རྒྱལ་ས་ལྡི་ལིའི་ཆུ་སྒང་དཔའ་བོའི་རྗེས་དྲན་ཚོགས་ཁང་དུ་ཚོགས་ཡོད་པ་དང་། ལྷན་ཚོགས་ཐོག་ཆུ་སྒང་དབུས་རྒྱུན་རྣམ་པའི་གཙོས་རྒྱ་གར་དང་བལ་ཡུལ། ཨ་རིའི་ནང་ཡོད་པའི་ས་གནས་ཁག་གི་རྒྱུན་ལས་དང་ཚོགས་མི་བཅས་ཁྱོན་མི་ ༨༠ ཙམ་མཉམ་ཞུགས་གནང་ཡོད་ཅིང་། ཚོགས་ཐོག་ཏུ་ས་གནས་ཁག་ ༡༨ ཙམ་ནས་ཕྱི་ལོ་ ༢༠༡༤ ཕྱི་ཟླ་ ༦ ཚེས་ ༢༦ ནས་ ༢༠༡༥ ཟླ་ ༤ ཚེས་ ༡༨ བར་གྱི་རྩིས་ཁྲ་དང་ལས་བསྡོམས་སྙན་སྒྲོན་ཞུས་པའི་ཐོག་གོ་བསྡུར་གནང་ཡོད་པ་དང་འབྲེལ། གྲོས་གཞི་གྲོས་འཆར་ཁག་གི་ཐོག་བགྲོ་གླེང་དང་། ཕྱི་ལོ་ ༢༠༡༥ དང་ ༢༠༡༦ ལོའི་སྔོན་རྩིས་གཏན་འབེབས་བཅས་གནང་ཡོད་འདུག དེ་རིང་ཕྱི་ཚེས་ ༢༧ ཉིན་སྤྱི་མོས་ཐོག་ནས་གྲོས་ཆོད་དོན་ཚན་ ༡༣ གཏན་འབེབས་གནང་ཡོད་པའི་ནང་། རང་ཁོངས་བོད་ཡིག་གཙོ་གཉེར་གྱི་མཐོ་སློབ་འགྲིམ་བཞིན་པའི་སློབ་མ་ཚོར་ཆེ་མཐོང་དང་སྐུལ་ལྕག་གཏོང་ཆེད། སཱ་ར་དང་ཝར་ཎ། སྨན་རྩིས་ཁང་། ནོར་གླིང་བཅས་ཀྱི་སློབ་མ་ ༥ བཅས་ཁྱོན་མཐོ་རིམ་སློབ་མ་གྲངས་ ༧༢ ལ་ལོ་རེར་སློབ་ཡོན་དོད་འབུལ་ཐབས་ལ་འབད་བརྩོན་བྱ་རྒྱུ་དང་། རྒན་རབས་རྣམ་པའི་བཀའ་དྲིན་རྗེས་དྲན་ཆེད་རང་ཁོངས་ཀྱི་རྒན་པ་མི་གྲངས་ ༡༠༠ ལ་འཚོ་སྣོན་རོགས་དངུལ་འབུལ་རྒྱུ། གཞན་ཡང་། ཡུ་རོབ་ཁུལ་དང་བྱང་ཨ་རིའི་ཁུལ་གྱི་ས་གནས་ཁག་མཉམ་འབྲེལ་གྱི་ཐོག་ནས་འགྲོ་གྲོན་རང་གཏོང་གིས། ལོ་འཁོར་ལས་བསྡོམས་ཀྱི་ཚོགས་ཆེན་རེ་བསྡུ་ཐུབ་ན་དགེ་མཚན་ཆེན་པོ་ཡོད་པ་དང་། ཨ་རིའི་ཁོ་ལོ་ར་ཌོ་(Colorado)ནི་ཨ་རི་གཞུང་གིས་ཆུ་སྒང་བསྟན་སྲུང་དང་བླངས་དམག་མིར་གསང་བའི་དམག་སྦྱོང་སྤྲོད་སའི་ལོ་རྒྱུས་རང་བཞིན་ལྡན་པའི་ས་གནས་གལ་ཆེན་ཞིག་ཡིན་སྟབས། དགོས་མཁོའི་མཐུན་རྐྱེན་དང་གོ་སྐབས་བྱུང་ཚེ་དེར་དཔའ་བོའི་རྗེས་དྲན་གྱི་རྡོ་རིང་ཞིག་གསར་བཞེངས་གནང་ཐུབ་ན་དགེ་མཚན་ཆེན་པོ་ཡོད་པ། དེ་བཞིན། ཟླ་འདིའི་ཕྱི་ཚེས་ ༢༥ ཉིན་བལ་ཡུལ་གྱིས་གཙོས་བོད་དང་རྒྱ་གར་བཅས་ཀྱི་ནང་ས་ཡོམ་གྱིས་གོད་ཆག་ཆེན་པོ་བྱུང་བར་གདུང་སེམས་མཉམ་སྐྱེད་དང་འདས་གསོན་ཡོངས་ལ་བསྔོ་སྨོན་སེམས་གསོ་ཞུ་བཞིན་ཡོད་སྐོར་སོགས་བཀོད་འདུག དེ་ཡང་༧གོང་ས་མཆོག་གི་སྐུ་ཕྱྭའི་ཐད་སྔར་ལྷག་དོ་ནན་ཡོང་ཐབས་དང་། སྐུའི་ཞབས་རིམ་ཆེན་མོ་དང་འབྲེལ་བའི་གྲོས་ཆོད་ཁག་ཅིག་སྤྱི་མོས་གཏན་འབེབས་བྱུང་བའི་ནང་། ༧གོང་ས་མཆོག་གི་སྐུའི་ཆ་ཤས་ཕྲ་མོ་ཙམ་ལའང་བར་ཆད་འབྱུང་སྲིད་པའི་བྱ་ངན་རྩོམ་མཁན་དང་། དངོས་སུ་ངོ་རྒོལ་མཚན་སྨད་ཞུ་མཁན་རིགས་ལ་མཐའ་གཅིག་ཏུ་ངོ་རྒོལ་བྱ་རྒྱུ་དང་། བོད་མིའི་སྒྲིག་འཛུགས་ཀྱི་བདེ་སྲུང་ལས་ཁུངས་དང་། འབྲེལ་ཡོད་རྒྱ་གར་དབུས་སའི་གཞུང་བཅས་ལ་སྔར་ལྷག་སྐུ་ཕྱྭའི་ཉེན་སྲུང་ཐད་དོ་ནན་དགོས་པའི་སྙན་ཞུ་འབུལ་རྒྱུ་དང་འབྲེལ་རྒྱུན་དུ་ཞབས་རིམ་གསོག་སྒྲུབ་གང་ནུས་བྱ་རྒྱུ་དང་། འདི་ལོར་༧གོང་ས་མཆོག་ཕྱི་ལུགས་ཀྱི་དགུང་གྲངས་ ༨༠ ཕེབས་བཞིན་པའི་སྐབས་དང་བསྟུན། དབུས་རྒྱུན་གྱིས་སྣེ་ཁྲིད་དེ་ས་གནས་སོ་སོ་ནས་ཚེ་ཐར་སྲོག་བླུ་དང་ཤིང་སྣ་འདེབས་འཛུགས་གང་མང་ཐུབ་ཐབས་དང་། ཁོར་ཡུག་གཙང་སྦྲའི་ལས་གཞི་རྒྱ་ཆེར་སྤེལ་རྒྱུ། གཞན། ༸རྒྱལ་བའི་བསྟོད་ཚོགས་ཀྱི་ཆེད་དེབ་ཅིག་པར་སྐྲུན་འགྲེམ་སྤེལ་བྱ་རྒྱུ་བཅས་བཀོད་འདུག གསར་འགོད་པ། པདྨ་མཚོ།