
ཤེས་ཡོན་སྲིད་བྱུས་ལག་བསྟར་སྐོར་ལ་སྤྱི་འཐུས་ཀྱིས་རྟོག་ཞིབ་བྱེད་རྒྱུ་ཡིན།

དེ་རིང་སྔ་དྲོར་ངྷ་རམ་ས་ལར་ཤེས་རིག་ཚོགས་ཆེན་ཐེངས་དྲུག་པ་དབུ་འཛུགས་གནང་བའི་ཐོག སྲིད་སྐྱོང་མཆོག་གིས་བོད་པའི་སློབ་ཕྲུག་ཚོ་མ་གཞི་གྲུང་པོ་ཡོད་ཀྱང་ཡིག་ཚད་གཏོང་སྐབས་སྐྱོ་བོ་ཡིན་སྐོར་དང་། སྤྱི་འཐུས་ཚོགས་གཙོ་མཆོག་གིས་བཀའ་ཤག་དང་ཤེས་རིག་གིས་འབྱུང་འགྱུར་ལོ་བཅུ་དང་བཅོ་ལྔའི་འཆར་གཞི་བསྒྲིག་གལ་ཆེ་སྐོར་སོགས་གསུངས་སོང་། དེ་རིང་སྔ་དྲོའི་ཆུ་ཚོད་ ༩ པ་ཐོག དྷ་ཤོད་བོད་ཁྱིམ་ཚོགས་ཁང་དུ་བཙན་བྱོལ་བོད་མིའི་ཤེས་རིག་ཚོགས་ཆེན་ཐེངས་ ༦ པ་དབུ་འཛུགས་གནང་ཡོད་པ་དང་། ཚོགས་འདུ་དབུ་འབྱེད་ཐོག་བོད་མིའི་སྒྲིག་འཛུགས་ཀྱི་ཁྲིམས་ཞིབ་པ་ཆེ་བ་ངག་དབང་འཕེལ་རྒྱལ་མཆོག་དང་སྲིད་སྐྱོང་བློ་བཟང་སེང་གེ་མཆོག བོད་མི་མང་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག གཞན་བཀའ་བློན་དང་སྤྱི་འཐུས། ལྷན་ཁང་ཁག་གི་དྲུང་ཆེ་རྣམ་པ་བཅས་ཕེབས་འདུག་ལ། ཚོགས་འདུར་བོད་མིའི་སློབ་གྲྭ་ཁག་ ༧༦ ནས་ཚོགས་བཅར་བ་ ༢༡༥ མཉམ་ཞུགས་གནང་ཡོད་འདུག ཚོགས་འདུ་དབུ་འབྱེད་ཐོག་དམངས་གཙོའི་ཀ་བ་གསུམ་གྱི་མཛད་གཙོ་རྣམ་པ་གསུམ་ནས་༧གོང་ས་མཆོག་གི་སྐུ་པར་ལ་མཇལ་དར་སྒྲོན་པ་དང་། ཚོགས་ཞུགས་པ་ཡོངས་ནས་བོད་བསྟན་སྲིད་ཆེད་ཚེ་སྲོག་ཤོར་བའི་རྒྱལ་གཅེས་བ་རྣམས་ལ་གུས་འདུད་ངག་བཅད་གནང་ཞིང་། དེའི་རྗེས་ཤེས་རིག་དྲུང་ཆེ་དངོས་གྲུབ་ཚེ་རིང་ལགས་ནས་ཤེས་རིག་ཚོགས་ཆེན་ཐེངས་ལྔ་པའི་གྲོས་ཆོད་ཁག་ལག་བསྟར་ཅི་གནང་སྐོར་ངོ་སྤྲོད་གནང་བ་ལྟར་ན། སྔོན་ཆད་བོད་སློབ་འཛིན་ཚོགས་ཀྱི་སློབ་གྲྭ་ཁག་ནང་ལོ་གཅིག་རེའི་ཆོད་གན་ཐོག་ནས་བོད་རིགས་དགེ་རྒན་བསྐོ་བཞག་གནང་བ་མ་གཏོགས་གཏན་འཇགས་བསྐོ་བཞག་ཐུབ་ཀྱི་མེད་ཀྱང་། ན་ནིང་ནས་ལོ་ ༥ རེར་བསྐོ་བཞག་ཆོག་པ་བྱུང་ཡོད་པ་དང་། དགེ་རྒན་ཟབ་སྦྱོང་ ༣༤ དང་དགེ་རྒན་འོས་སྦྱོང་ཁག་ ༥། ཤེས་ཡོན་ཉམས་གསོའི་ཆེད་རྒྱ་བལ་གཉིས་སུ་བོད་པའི་སློབ་གྲྭ་ཁག་གི་སློབ་སྤྱི་དང་དགེ་རྒན་ཆེན་མོ། གཞི་རིམ་འོག་མའི་དགེ་རྒན་སོགས་ལ་ཤེས་ཡོན་སྲིད་བྱུས་དགོངས་དོན་ལག་བསྟར་གནང་ཕྱོགས་ཀྱི་གོ་རྟོགས་སྤེལ་ཡོད་པ། དེ་བཞིན་སློབ་སྤྱི་དང་དགེ་རྒན་ ༢༢ ལ་བྷིང་ལོར་ཡོད་པའི་སློབ་གྲྭ་( Krishnamurti Valley School)ནང་གཟིགས་ཞིབ་གནང་བའི་གོ་སྐབས་སྤྲད་པ། ཤེས་ཡོན་འགན་འཛིན་རྣམ་པ་སློབ་གྲྭ་ཁག་ཏུ་ཡང་ཡང་ཕེབས་ཏེ་ཤེས་ཡོན་རྟོག་ཞིབ་གནང་བཞིན་ཡོད་པ། དྷ་རམ་ས་ལ་དང་མཱ་སུ་རི། ལྷོ་ཕྱོགས་བཅས་ཁག་གསུམ་དུ་སློབ་གྲྭ་ཁག་གི་རིགས་ལམ་འདུ་འཛོམས་ཐེངས་གསུམ་ལ་གོ་སྒྲིག་བྱས་པ། ཆེད་ལས་མི་སྣ་སྐྱེད་སྲིང་ཆེད་སློབ་ཡོན་བྱ་དགའ་རིགས་མང་དུ་བཏང་ཡོད་སྐོར་སོགས་ངོ་སྤྲོད་གནང་སོང་། དེའི་རྗེས་སྤྱི་འཐུས་ཚོགས་གཙོ་མཆོག་ནས་གསུང་བཤད་གནང་དོན། “སྐབས་བཅུ་གཉིས་པ་དང་བཅུ་གསུམ་པའི་བཀའ་ཤག་གིས་གཏན་ལ་ཕབ་པའི་ཤེས་ཡོན་སྲིད་བྱུས་དེ། ང་རང་ཚོའི་སྤྱི་ཚོགས་དང་དེང་གི་གཅིག་ལ་གཅིག་བརྟེན་གྱི་འཛམ་བུ་གླིང་འདིའི་ནང་འགྱུར་ལྡོག་ཆེན་པོ་འགྲོ་བཞིན་པ་དེའི་འཕྲལ་ཕུགས་རྒྱང་གསུམ་གྱི་དགོས་མཁོ་དང་བསྟུན་ཏེ་གཏན་ལ་ཕབ་པའི་སྲིད་བྱུས་ཤིག་རེད། དངོས་གནས་བྱས་ན། ཤེས་ཡོན་སྲིད་བྱུས་འཛིན་སྐྱོང་གི་ཐག་གཅོད་ཅིག་གི་འོག་ནས་བྱེད་ཐུབ་པའི་གནས་བབ་ཅིག་ཡིན་ཡང་། སྐབས་དེའི་བཀའ་ཤག་གིས་ཆེད་མངགས་ཀྱི་སྒྲིག་གཞི་བཟོས་ཏེ་བོད་མི་མང་སྤྱི་འཐུས་ནང་ལོགས་སུ་བསྣམས་ཕེབས་ནས་དོན་ཚན་རེ་རེའི་ཐོག་གྲོས་བསྡུར་སྦྱངས་བཤད་གཏིང་ཟབ་པོ་བྱས་ཏེ། གཏན་ལ་ཕབ་བཞག་པའི་གནས་སྟངས་ཤིག་རེད། ད་ལྟའང་ང་ཚོས་ཤེས་ཡོན་སྲིད་བྱུས་ཀྱི་དགོངས་དོན་གཞིར་བཟུང་འགྲོ་ཡི་ཡོད་པའི་ཡིད་ཆེས་བྱེད་ཀྱི་ཡོད་ཀྱང་། སྐབས་རེར་མང་ཚོགས་ནང་དང་། ལས་ཀྱི་སྣེ་མོ་བའི་ནང་བསམ་ཚུལ་ཡོང་གི་ཡོད་པ་རེད། ང་ཚོ་ལའང་ཡི་གེ་གཏོང་མཁན་གང་ལ་གང་འཚམ་བྱུང་སོང་། དེའི་ཕྱིར་མིང་ཙམ་མིན་པར་དོན་དངོས་སུ་ཤེས་ཡོན་སྲིད་བྱུས་ཀྱི་ཐོག་ལ་འགྲོ་ ཐུབ་དགོས་པ་དེ་གནད་འགག་ཆེན་པོ་ཞེ་དྲག་ཅིག་ཡིན་སྟབས། དེའི་ཐོག་ལ་ཤེས་རིག་ལས་ཁུངས་གཙོས་འབྲེལ་ཡོད་ཚང་མས་འགན་འཁུར་རྒྱུ་ཧ་ཅང་གལ་ཆེན་པོ་འདུག ད་ལྟ་མང་ཚོགས་ནང་བསམ་ཚུལ་ཡོང་གི་ཡོད་སྟབས། བོད་མི་མང་སྤྱི་འཐུས་རྒྱུན་ལས་ཀྱི་རྟོག་ཞིབ་སྡེ་ཚན་ནས་ཤེས་ཡོན་སྲིད་བྱུས་གཏན་འབེབས་བྱས་པ་ནས་བཟུང་ད་ལྟའི་བར་དགོངས་དོན་གཞིར་བཟུང་གིས་འགྲོ་ཐུབ་འདུག་དང་མི་འདུག གནས་སྟངས་ག་འདྲ་ཆགས་འདུག་པ་སོགས་ཀྱི་ཐད་ཤེས་རིག་ཚོགས་ཆེན་འདི་ཚར་བའི་རྗེས་སུ་རྟོག་ཞིབ་མགོ་འཛུགས་རྒྱུ་ཡིན། རྟོག་ཞིབ་ཚོགས་ཆུང་དེ་རྒྱུན་ལས་ཀྱི་ཚོགས་ཆུང་ཞིག་ཡིན་སྟབས། དེའི་སྙན་ཐོ་ག་རེ་བསླེབ་པ་ཡིན་ནའང་གྲོས་ཚོགས་ནང་དུ་བགྲོ་གླེང་བྱེད་དགོས་པའི་གནས་སྟངས་ཤིག་ཆགས་མི་སྲིད་པ་མ་རེད”ཅེས་དང་། བོད་མིའི་སྒྲིག་འཛུགས་དང་ཁ་འཐོར་དུ་གནས་པའི་བོད་མིའི་བར་འབྲེལ་བ་དམ་ཟབ་གཏོང་རྒྱུ་གལ་ཆེན་ཡིན་པ་དང་། འདས་པའི་ལོ་བཅུ་དང་བཅོ་ལྔ་ཡི་ཉམས་མྱོང་ལ་བརྟེན་ནས་འབྱུང་འགྱུར་གྱི་ལོ་བཅུ་དང་བཅོ་ལྔའི་ནང་ག་འདྲ་ཆགས་ས་རེད། དེ་ལ་དཔག་པའི་འཆར་གཞི་ཞིག་ད་ལྟ་ནས་ལེགས་པོ་ཞིག་གཏན་འབེབས་བཟོ་མ་ཐུབ་པ་ཡིན་ན་ཁག་པོ་ཆགས་པའི་གནས་སྟངས་ཤིག་ཏུ་འགྱུར་གྱི་ཡོད་སྟབས། འཛིན་སྐྱོང་བཀའ་ཤག་གི་གཙོས་ཤེས་རིག་ལས་ཁུངས་ནས་འགན་འཁུར་ཏེ། དེ་ཚོར་ཟུར་དུ་ཞིབ་འཇུག་གི་ཚན་པ་བཙུགས་ན་ཡག་པོ་ཡོད་སྐོར་སོགས་གསུངས་སོང་། མཇུག་ཏུ་སྲིད་སྐྱོང་མཆོག་གིས་བོད་པའི་སློབ་ཕྲུག་ཚོ་གྲུང་པོ་ཡོད་ཀྱང་ཡིག་ཚད་ཡག་པོ་འཕྲོད་ཀྱི་མེད་སྐོར་གསུངས་དོན། “གཞི་རྩའི་བོད་པའི་སློབ་ཕྲུག་ཚོ་ཞལ་གསང་པོ་དང་གྲུང་པོ་འདུག་ཀྱང་། དངོས་གནས་བོད་ཡིག་དང་དབྱིན་ཇིའི་ཐོག་ནས་ཡིག་ཚད་གཏོང་བའི་སྐབས་སུ་སྐྱོ་བའི་རང་བཞིན་ཞིག་དང་ད་དུང་ཡང་ཡར་རྒྱས་གཏོང་དགོས་པའི་གནས་སྟངས་ཤིག་ཆགས་འདུག ན་ནིང་ཉིན་ང་ཚོས་ཨ་རིའི་ཚོགས་པ་ཞིག་དང་མཉམ་འབྲེལ་བྱས་ནས་ཁོ་ཚོ་འདིར་ཕེབས་ཏེ། དགའ་ལྡན་ཕོ་བྲང་གི་གསོལ་རས་རག་མཁན་སློབ་ཕྲུག་རྩེ་ཕུད་དགུ་ནས་བརྒྱད་ལ་ཡིག་ཚད་བཏང་བ་རེད། སྤྱིར་བཏང་ཨ་རིའི་སློབ་གྲྭ་ཡག་པོའི་ནང་ཚུད་པར་བརྒྱ་ཆ་ ༩༠ ལྷག་ལོན་དགོས་ཀྱི་ཡོད་པ་རེད། ཡིན་ནའང་། ཚོད་ལྟ་རང་བྱས་ཏེ་ཡིག་ཚད་གཏོང་སྐབས་བོད་པའི་སློབ་ཕྲུག་ཚོའི་ནང་ནས་བརྒྱ་ཆ་ ༥༡ དེ་མཐོ་ཤོས་རེད། ད་ལོ་བསྐྱར་དུ་དགའ་ལྡན་ཕོ་བྲང་གི་གསོལ་རས་རག་མཁན་ཚོར་ཡིག་ཚད་ཅིག་གཏོང་ སྐབས། ཡར་རྒྱས་ཕྱིན་ཡོད་ཀྱང་མཐོ་ཤོས་བརྒྱ་ཆ་ ༦༠ ལྷག་ཡིན་སྟབས། ཨ་རིའི་མཐོ་སློབ་ཁག་ཏུ་ཐད་ཀར་ཚུད་པར་བརྒྱ་ཆ་ ༣༠ ཡིས་འདང་གི་ཡོད་པ་མ་རེད། ན་ནིང་ང་ཚོའི་སློབ་ཕྲུག་ཅིག་བཏང་བ་དེར་དམིགས་བསལ་ཞེ་དྲག་བྱེད་དགོས་བྱུང་བ་དང་། ད་ལོར་གཉིས་གསུམ་གཏོང་རྩིས་ཡོད་པ་དེ་ཚོར་ཡང་ཟླ་ཤས་རིང་མཐོ་སློབ་ཏུ་ཚུད་པའི་དམིགས་བསལ་སྦྱོང་བརྡར་སྤྲོད་དགོས་ཀྱི་ཡོད་པ་རེད།” ཅེས་གསུངས་སོང་། ཡང་ཁོང་གིས། “རྒྱ་ཆེ་ས་ནས་གཟིགས་པ་ཡིན་ན། བཀའ་ཤག་གི་འགན་ག་རེ་རེད། བོད་མི་སྤྱི་ཡོངས་ཀྱི་འགན་ག་རེ་རེད། གཅིག་ཆབ་སྲིད་ཀྱི་ཐོག་ནས་རྒྱ་ནག་གཞུང་དང་བཀའ་མོལ་གནང་ནས་བོད་དོན་སེལ་ཐབས་རེད། འབྲེལ་མོལ་བརྒྱུད་དེ་བོད་དོན་སེལ་དགོས་ཀྱི་ཡོད་པ་རེད། ཡིན་ནའང་། དེ་གཞན་དབང་སྟབས་བསྟུན་རེད། ང་རང་ཚོའི་ཕྱོགས་ནས་འབྲེལ་མོལ་གནང་གི་ཡིན་ཟེར་ནས་ལག་པ་ཕར་ག་ཚོད་བརྐྱང་ཡང་ཕར་ཕྱོགས་ནས་ཚུར་ལག་པ་མ་བརྐྱང་བ་ཡིན་ན། དེ་ལ་བྱེད་ཐབས་མེད་པ་རེད། གཉིས་པ་དེ་བཀའ་ཤག་གིས་རྒྱལ་སྤྱིའི་ཐོག་ནས་བོད་དོན་རྒྱབ་སྐྱོར་འཚོལ་རྒྱུ་དེ་རེད། དེ་ལ་གང་ལ་གང་འཚམ་འབད་བརྩོན་བྱས་པ་ཡིན་ན་ཕྲན་བུ་རྒྱབ་སྐྱོར་རག་བའི་རེ་བ་ཡོད་ཀྱང་། དེ་ཡང་གཞན་དབང་སྟབས་བསྟུན་ཞིག་ཆགས་བསྡད་ཡོད་པ་རེད། ཤེས་ཡོན་ལ་ཆ་བཞག་ན། དེ་ལ་གཞན་དབང་སྟབས་བསྟུན་གཅིག་ཀྱང་མེད་པར་བརྒྱ་ཆ་བརྒྱ་ང་རང་ཚོའི་ལག་པའི་ནང་ཡོད་པ་རེད། ཤེས་ཡོན་ཡར་རྒྱས་གཏོང་མ་ཐུབ་པ་ཡིན་ན། བརྒྱ་ཆ་བརྒྱ་ང་རང་ཚོས་འཐུས་ཤོར་བཏང་བ་རེད་མ་གཏོགས་རྒྱ་ནག་གི་གནོན་ཤུགས་ཀྱིས་འགྲིག་མ་སོང་། ལུང་པ་ཞིག་གི་དཔལ་འབྱོར་དང་ཆབ་སྲིད་ཀྱི་གནས་སྟངས་ཐོག་ནས་ང་ཚོར་རྒྱབ་སྐྱོར་བྱེད་ཀྱི་འདུག་མི་འདུག་གི་སྐད་ཆ་བཤད་ས་ལྷག་ཡོད་པ་མ་རེད། དེ་རིང་ཤེས་ཡོན་ཐོག་ཕྱག་ལས་གནང་མཁན་ལས་ཀྱི་སྣེ་མོར་གཏོགས་པ་རྣམས་འདིར་ཕེབས་ཡོད་ལ། ཤེས་ཡོན་ཡར་རྒྱས་གཏོང་རྒྱུ་དེ་ང་ཚོ་ཚང་མའི་འགན་ཆགས་བསྡད་ཡོད་པ་རེད། ཤེས་ཡོན་ཡར་རྒྱས་གཏོང་མ་ཐུབ་པ་ཡིན་ན། དེ་རིང་ཚོགས་ཁང་འདིའི་ནང་དུ་ཡོད་པའི་ཚོགས་མི་ཡོངས་ཀྱི་རྐྱེན་ཞིག་ཆགས་ཡོད་པ་རེད་”ཅེས་གསུངས་སོང་། དེ་རིང་ཕྱི་དྲོར་ཁེ་ན་ཌ་མཐོ་སློབ་ཀྱི་སློབ་དཔོན་མ་ཊི་མཆོག་ནས་དགེ་རྒན་ཁྱད་ལས་གོང་མཐོར་གཏོང་ཕྱོགས་ཀྱི་འཆར་གཞི་དང་འབྲེལ་བའི་སྐོར་ལ་གཏམ་བཤད་དང་དྲི་བ་དྲིས་ལན་གནང་བཞིན་ཡིན་པ་དང་། དེ་ནས་ཚོགས་ཆུང་ཆ་བགོས་ཀྱིས་གྲོས་གཞི་དང་པོ་སྟེ་དགེ་རྒན་གྱི་ཁྱད་ལས་གོང་མཐོར་གཏོང་ཕྱོགས་ཇི་དགེའི་སྐོར་ལ་གྲོས་བསྡུར་དང་། སང་ཉིན་གཞི་རིམ་འོག་མའི་ཤེས་ཡོན་སྲ་བརྟན་གཏོང་ཕྱོགས་ཇི་དགེའི་སྐོར་ལ་གྲོས་བསྡུར། གནངས་ཉིན་བཀའ་བློན་ཁྲི་ཟུར་ཟམ་གདོང་རིན་པོ་ཆེ་མཆོག་གིས་ཤེས་ཡོན་སྲིད་བྱུས་ཀྱི་དགོས་དམིགས་དང་། སློབ་ཁྲིད་ལག་བསྟར་གནད་སྨིན་ཡོང་ཐབས་སྐོར་ལ་གསུང་བཤད་དང་དྲི་བ་དྲིས་ལན་གནང་རྒྱུ། དེ་ནས་ཚོགས་ཆུང་ཁག་ནས་ཤེས་ཡོན་སྲིད་བྱུས་ཀྱི་དགོས་དམིགས་བཞི་དོན་སྨིན་ཡོང་ཐབས་ཇི་དགེའི་སྐོར་གྲོས་བསྡུར་གནང་གྲུབ་རྗེས། ཕྱི་དྲོར་ཚོགས་ཆུང་ཁག་གི་སྙན་ཐོ་སྙན་སྒྲོན་ཞུ་རྒྱུ་བཅས་ཡིན་པ་དང་། ཚོགས་འདུ་མཇུག་བསྡོམས་ཐོག ཤེས་རིག་བཀའ་བློན་མཆོག་གིས་སླར་ཡང་མཇུག་བསྡོམས་གསུང་བཤད་གནང་རྒྱུ་ཡིན་འདུག གསར་འགོད་པ། པདྨ་མཚོ།