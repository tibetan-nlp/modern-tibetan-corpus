རྔ་བར་རང་ལུས་མེར་བསྲེཊ།

དེ་རིང་སྔ་དྲོ་རྔ་བ་ཀིརྟི་དགོན་པའི་ཉེ་འཁྲིས་སུ་བོད་མི་ཞིག་གིས་རང་ལུས་མེར་བསྲེཊ་ཀྱིས་རྒྱ་གཞུང་གི་དྲག་གནོན་དབང་བསྒྱུར་སྲིད་ཇུས་ལ་ངོ་རྒོལ་གནང་འདུག ད་ལྟ་རང་ས་གནས་ནས་འདི་གར་གནས་ཚུལ་འབྱོར་གསལ་ལྟར་ན། དེ་རིང་ཕྱི་ཚེས་ ༡༦ ཉིན་གྱི་བོད་ནང་གི་སྔ་དྲོའི་ཆུ་ཚོད་ ༡༡།༣༠ ཡས་མས་སུ། རྔ་བ་ཀིརྟི་དགོན་པའི་ཉེ་འགྲམ་དུ་ཀིརྟི་དགོན་པའི་གྲྭ་མཁས་མཆོག་དཔལ་ལྡན་ལགས་ཀྱིས། རང་ལུས་མེར་བསྲེཊ་ཀྱིས་རྒྱ་གཞུང་གི་དྲག་གནོན་དབང་བསྒྱུར་སྲིད་ཇུས་ལ་ངོ་རྒོལ་བྱས་ཡོད་པ་དང་། ཅང་མ་འགོར་བར་རྒྱ་གཞུང་གིས་ནམ་རྒྱུན་ས་གནས་སུ་བསྐོར་སྐྱོད་ལྟ་རྟོག་ཆེད་འགྲེམས་འཇོག་བྱས་ཡོད་པའི་ཉེན་རྟོག་པ་དང་དམག་མི་འབྱོར་ཏེ་ཁོང་གི་ལུས་སྟེང་གི་མེ་བསད་རྗེས་སྨན་ཁང་དུ་འཁྲིད་ཡོད་འདུག དེ་རིང་སྔ་དྲོའི་རང་ལུས་མེར་བསྲེཊ་ཀྱི་གནས་ཚུལ་བྱུང་རྗེས་ཉེན་རྟོག་པ་དང་དམག་མིས་ས་གནས་བོད་མི་ཚོར་དམ་དྲག་དང་ལྟ་རྟོག་ནན་མོ་བྱེད་ཀྱི་ཡོད་འདུག རང་ལུས་མེར་བསྲེཊ་མ་གནང་ཡར་སྔོན་དུ་གྲྭ་དཔལ་ལྡན་ལགས་ཀྱི་ཁོང་གི་སྐད་འཕྲིན་དུ་ཡི་གེ་ཞིག་བཞག་པའི་ནང་། མ་དང་ཕ་ལ་འབྲེལ་བའི་ཕུ་ནུ་མིང་སྲིང་རྣམས་ལ་བརྗོད་འདོད་པ་ནི། མི་རིགས་ཕན་ཚུན་བར་ལ་མཐུན་སྒྲིལ་དང་ལྷག་བསམ་གཙང་མས་བྱ་བ་བསྒྲུབ་ན་འགྲིག་མོད། གཞན་ལ་ཞེ་སྡང་བྱས་ན་ཕམ་ཁ་དང་། གཞན་ལ་ལྷག་བསམ་དཀར་ན་རྒྱ་ཁ་ཡིན་པ་སྨྲ་མི་དགོས་པ་རེད་མོད། དེ་བཞིན་དུ་བྱ་བ་གང་ཞིག་སྒྲུབ་ན་ཡང་། གླེན་རྟགས་མི་བྱེད་པར་བསམ་གཞིགས་གཏོང་རྒྱུ་ནི་གལ་ཆེ་འདུག སློབ་མ་ཡིན་ན་སློབ་སྦྱོང་དོན་འོང་བ་ཞིག་དང་། ཕ་མ་ཡིན་ན་བུ་ལ་སློབ་གསོ་ཐོངས་པ་ཞིག་དང་། ཚོང་པ་ཡིན་རང་གཞན་གཉིས་ཕན་ཞིག་དང་། རོང་འབྲོག་གང་ཞིག་ཡིན་རུང་ཕ་མ་བདག་སྐྱོང་བྱེད་པ་ཞིག་དགོས། དེ་བཞིན་དུ་འཛམ་གླིང་སྤྱི་དང་ལྷག་པར་དུ་རྒྱ་མི། ཁྱིམ་འཚེས་ཕན་ཚུན་ལ་མཐུན་སྒྲིལ་ངེས་པར་བྱེད་དགོས། རྒྱུ་མཚན་ནི་ཕན་ཚུན་ལ་མཐུན་སྒྲིལ་དང་བརྩེ་བ་ཆེན་པོ་ཡོད་ན་འུ་ཚོའི་བསམ་ཚུལ་ཅི་ཞིག་ཡོད་ན་ཡང་། བཤད་ན་བཤད་ས་འགྲོ་བ་ཞིག་དང་རྒྱུགས་ན་རྒྱུགས་ས་འགྲོ་བ་ཞིག་མ་ཡིན་ནམ། འོ་ངས་ཁྱེད་ཚོ་ལ་བཤད་རྒྱུ་ཞིག་ལ་ནམ་རྒྱུན་སྤྱི་ཕན་དང་སྒེར་ཕན་གཉིས་སོ་སོར་ངོས་ཟིན་ནས་བྱ་བ་གང་ཞིག་སྒྲུབ་ཡང་སྤྱི་ཕན་དང་མཐུན་སྒྲིལ་གྱི་སྒོ་ནས་བྱ་བ་སྒྲུབ་ན་འགྲིག་ཟེར་ནས་ནམ་ཡང་བཤད་རྒྱུ་ཡོང་ངོ། རྒྱུ་མཚན་བདེ་སྐྱིད་ཀྱི་རྩ་བ་ནི་སྤྱི་ཕན་དང་མཐུན་སྒྲིལ་ཡིན། ཨ་མ་དང་ཨ་ཕྱི་ཨ་ནེ་ཨ་ཞང་སྲུ་མོ་མག་པ་རྣམས། ད་དུང་ང་ལ་འབྲེལ་བ་ཡོད་པའི་ཕུ་བོ་ནུ་བོ་ཨ་ཅེ་ནུ་མོ་དང་ང་ལ་བརྩེ་བའི་སྐྱོང་མཁན་དགེ་རྒན་རྣམས་དང་སློབ་གྲོགས་རྣམས་ལ་བྱ་བ་ལམ་འགྲོ་ཡོང་བའི་སྨོན་ལམ་དང་གང་བསམ་སྤྱི་ཕན་ཡིན་པར་རེ་བ་ཆེ། ངའི་ཨ་མ་ལགས་ཁྱེད་ཀྱིས་བྱམས་བརྩེས་ང་ཚོ་སྐྱོངས་ནས་ཡོང་། ཁྱེད་ཀྱི་རྔུལ་ཁྲག་གི་ཁྲོད་ནས་ང་ཚོའི་ལང་ཚོ་དར། ཁྱེད་ཀྱི་ལག་ཁུག་ནས་ང་ཚོ་སྤྲོ་སྣང་སྦྱིན། ཁྱེད་ཀྱིས་ང་ཚོར་སྦྱིན་པ་མང་པོ་བྱས་འདུག ཁྱེད་ཀྱིས་བྱམས་བརྩེས་ང་ཚོར་དཀའ་ངལ་མེད་བྱུང་། ཡོད་ཚད་ཁྱེད་ཀྱིས་བསྐྱངས་བ་བཀའ་དྲིན་ཆེ། ཨ་མ་བཀའ་དྲིན་ཆེ་ངོ་མ་ཁྱེད་ལ་བཤད་ན་བཤད་མི་འཚག་པ་ཡོད་མོད་ད་དེ་ཙམ་བྱེད།  ཡིག་སྐྱོན་ངོ་མ་ཡོད་ངེས། ཡིན་ཡང་ངས་ཁྱེད་ཚོ་ལ་དགོངས་དག་ཞུ། ༼དཔལ་ལྡན་སམ་ཡང་ན་གླག་རྒོད་མཁས་དཔལ་ཡང་ན་དཀར་ཟས་རང་ལུགས་དེ་མིན་ཧཧཧ་སུག་ཐུང་ནས༽གུས་པས་ཕུལ། ཞེས་བྲིས་འདུག     གསར་འགོད་པ། དོན་གོ