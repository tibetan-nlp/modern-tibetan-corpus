
ཨ་རིའི་སྲིད་འཛིན་གྱིས་༧གོང་ས་མཆོག་ལ་མཇལ་འཕྲད་གནང་རྒྱུ་རེད།

ཨ་རིའི་ཕོ་བྲང་དཀར་པོས་གཞུང་འབྲེལ་གསལ་བསྒྲགས་སྤེལ་བ་ལྟར་ན། རྒྱ་གར་གྱི་ཚེས་ ༢༡ ཉིན་གྱི་མཚན་མོ་སྟེ། ཡུལ་དེའི་གཟའ་པ་སངས་ཉིན་གྱི་སྔོ་དྲར་ཨ་རིའི་ཕོ་བྲང་དཀར་པོ་རུ། སྲིད་འཛིན་ཨོ་བྷ་མས་བོད་མིའི་དབུ་ཁྲིད་༧གོང་ས་མཆོག་ལ་མཇལ་འཕྲད་གནང་རྒྱུ་ཡིན་འདུག ཨ་རིའི་གཞུང་འབྲེལ་མི་སྣ་ཞིག་གིས་བརྗོད་པར། བོད་མིའི་དབུ་ཁྲིད་༧གོང་ས་ཏཱ་ལའི་བླ་མ་མཆོག་ནི་བོད་པ་ཙམ་མིན་པར་འཛམ་གླིང་མི་མང་གིས་གུས་བརྩི་ཞུ་ཡུལ་ཞིག་ཆགས་ཡོད་སྟབས་ཨ་རིའི་སྲིད་འཛིན་ངོས་ནས་ཁོང་དང་མཇལ་འཕྲད་ཞུ་རྒྱུ་དེ་དོན་དག་གལ་ཆེན་ཞིག་ཏུ་རྩི་བཞིན་ཡོད་ཅེས་དང་། བོད་ནང་རང་ལུས་མེར་བསྲེགས་སོགས་ཛ་དྲག་གནས་ཚུལ་བསྟུད་མུར་འབྱུང་བཞིན་ཡོད་སྟབས་ཨ་རིའི་གཞུང་ངོས་ནས་རྒྱ་ནག་ལ་༧གོང་ས་ཏཱ་ལའི་བླ་མའི་སྐུ་ཚབ་དང་ལྷན་དུ་གྲོས་མོལ་བྱ་རྒྱུར་རེ་འདུན་འདོན་བཞིན་ཡོད་ཅེས་སོགས་བརྗོད་འདུག འདི་ནི་ཨ་རིའི་སྲིད་འཛིན་ཨོ་བྷ་མས་༧གོང་ས་མཆོག་ལ་མཇལ་འཕྲད་གནང་ཐེངས་གསུམ་པ་དེ་ཆགས་ཡོད་ཅིང་། ཐེངས་དང་པོར་ ༢༠༡༠ ཟླ་ ༢ ཚེས་ ༡༨ ཉིན།  ཨ་རིའི་ཕོ་བྲང་དཀར་པོའི་ཁང་བརྩེགས་འོག་མའི་ས་ཁྲ་འགྲེམས་སྟོན་ཁང་དུ་མཇལ་འཕྲད་གནང་སྟེ་སྐར་མ་ ༧༠ ཙམ་རིང་གསུང་མོལ་གནང་ཡོད་པ་དང་། ཐེངས་གཉིས་པར་ ༢༠༡༡ ཟླ་ ༧ ཚེས་ ༡༦ ཉིན། སླར་ཡང་ཕོ་བྲང་དཀར་པོའི་ནང་མཇལ་འཕྲད་གནང་སྟེ་སྐར་མ་ ༤༥ རིང་གསུང་མོལ་གནང་ཡོད། ཐེངས་འདི་ནི་ཨ་རིའི་སྲིད་འཛིན་ཨོ་བྷ་མ་༧གོང་ས་མཆོག་ལ་མཇལ་འཕྲད་གནང་ཐེངས་གསུམ་པ་དང་། ཨོ་བྷ་མ་སྐབས་གཉིས་པའི་སྲིད་འཛིན་དུ་བསྡད་རྗེས་ཀྱི་མཇལ་འཕྲད་དང་པོ་དེ་ཆགས་ཡོད། མཇལ་འཕྲད་དང་པོའི་རྗེས་ཕོ་བྲང་དཀར་པོས་གསལ་བསྒྲགས་སྤེལ་བའི་ནང་། ཐེངས་འདིར་སྲིད་འཛིན་ཨོ་བྷ་མས་བོད་ཀྱི་ཐུན་མོང་མ་ཡིན་པའི་ཆོས་ལུགས་དང་རིག་གཞུང་། སྐད་ཡིག་བཅས་ཀྱི་ངོ་རྟགས་གཅེས་འཛིན་ཡོང་བ་དང་། ཀྲུང་ཧྭ་མི་དམངས་སྤྱི་མཐུན་རྒྱལ་ཁབ་ཀྱི་ནང་དུ་བོད་མི་རིགས་ཀྱི་ཐོབ་ཐང་སྲུང་སྐྱོབ་བྱ་རྒྱུ་བཅས་ལ་ཤུགས་ཆེའི་རྒྱབ་སྐྱོར་ཡོད་སྐོར་གསུངས་སོང་། དེ་བཞིན་དུ་སྲིད་འཛིན་གྱིས། ཏཱ་ལའི་བླ་མ་མཆོག་གི་དབུ་མའི་ལམ་གྱི་སྲིད་བྱུས་དང་། ཁོང་གི་འཚེ་མེད་ཞི་བའི་ལྟ་བ་གཞིར་བཟུང་རྒྱ་ནག་གཞུང་དང་མཉམ་དུ་གྲོས་མོལ་ཡོང་ཐབས་ལ་བློ་བརྟེན་འགྱུར་བ་མེད་ངང་གནས་པ་དེར་རྗེས་སུ་ཡི་རངས་ཞུས་སོང་། ཞེས་བསྒྲགས་ཡོད། དེའི་རྗེས་རྒྱ་ནག་གི་མགྲིན་ཚབ་པས། ཨོ་བྷ་མས་ཏཱ་ལའི་བླ་མར་མཇལ་འཕྲད་གནང་བ་དེར་ཀྲུང་གོའི་ཕྱོགས་ནས་མོས་མཐུན་རྩ་བ་ནས་བྱེད་ཀྱི་མེད་ལ། མཇལ་འཕྲད་དེས་ཨ་རིའི་གཞུང་གིས་ཐེངས་མང་པོར་བོད་ནི་རྒྱ་ནག་གི་ཆ་ཤས་ཡིན་པ་དང་། ཨ་རིས་བོད་རང་བཙན་ལ་རྒྱབ་སྐྱོར་མི་བྱེད་པ་ཡོངས་བསྒྲགས་བྱས་པའི་རྩ་དོན་རྣམས་རྡོག་རོལ་དུ་བཏང་ཡོད་སྟབས། སྲིད་འཛིན་ཨོ་བྷ་མའི་བྱེད་སྟངས་དེར་མཐའ་གཅིག་ཏུ་ངོ་རྒོལ་ཡོད་ཅེས་བརྗོད་ཡོད།  