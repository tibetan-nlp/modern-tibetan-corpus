
གོང་བུ་ཆིག་སྒྲིལ་མ་བྱས་ན་ལས་དོན་ག་རེ་ཡིན་ཡང་བསྒྲུབ་ཐུབ་པ་ཁག་པོ་རེད།

རྒྱ་གར་ལྷོ་ཕྱོགས་སྦེལ་ཀོབ་བོད་མིའི་གཞིས་ཆགས་ནང་རྒྱལ་བའི་ཞབས་རིམ་མཇུག་བསྒྲིལ་བ་དང་བསྟུན་ཏེ་གླིང་མཆོག་སྤྲུལ་རིན་པོ་ཆེས་མང་ཚོགས་ལ་ཡ་རབས་བཟང་སྤྱོད་དང་བོད་མིའི་མཐུན་སྒྲིལ་སྐོར་བཀའ་གནང་འདུག ཟླ་འདིའི་ཕྱི་ཚེས་ ༡༡  ནས་ ༡༨ ཉིན་བར། རྒྱ་གར་ལྷོ་ཕྱོགས་སྦེལ་ཀོབ་བདེ་སྐྱིད་སླར་གསོའི་ཚོགས་ཁང་དུ། ས་གནས་བོད་ཀྱི་གཞོན་ནུ་ལྷན་ཚོགས་དང་བུད་མེད་ལྷན་ཚོགས་ཐུན་མོང་གི་གོ་སྒྲིག་འོག གཞིས་ཆགས་གཉིས་ཀྱི་གཞིས་མི་ཡོངས་ཀྱིས་རྒྱལ་བའི་སྐུ་ཚེ་མཛད་འཕྲིན་དང་བོད་བསྟན་སྲིད་ཆེད། མ་ཎི་དང་སྒྲོལ་མ་འབུམ་ཐེར་སོགས་ཞབས་རིམ་ཁག་གསོག་སྒྲུབ་གནང་ཡོད་པ་རེད། ཁ་སང་ཕྱི་ཚེ་ ༡༨ ཉིན་རྒྱལ་བའི་ཡོངས་འཛིན་གླིང་མཆོག་སྤྲུལ་རིན་པོ་ཆེ་གདན་ཞུ་གནང་སྟེ། ས་གནས་མི་མང་ལ་སྤྱན་རས་གཟིགས་དང་སྒྲོལ་དཀར་ཡིད་བཞིན་འཁོར་ལོའི་བཀའ་དབང་གནང་ཡོད་པ་དང་། བཀའ་དབང་གི་སྔོན་འགྲོའི་སྐབས་ལ་མང་ཚོགས་ལ་བོད་མི་རྣམས་མཐུན་སྒྲིལ་རྡོག་རྩ་གཅིག་སྒྲིལ་དང་རྒྱལ་བའི་བཀའ་དགོངས་ཐོག་ཤར་སྐྱོད་གནང་དགོས་པའི་བཀའ་སློབ་གནང་སོང་། གླིང་མཆོག་སྤྲུལ་རིན་པོ་ཆེ་མཆོག་གིས་མང་ཚོགས་ལ་བཀའ་སློབ་གནང་དོན། སྦེལ་ཀོབ་གཞིས་ཆགས་འདི་ནི་བཙན་བྱོལ་བོད་མིའི་གཞིས་ཆགས་ཐོག་མའི་གྲས་དང་མི་འབོར་མང་ཤོས་ཀྱི་གཞིས་ཆགས་ཤིག་ཆགས་ཡོད་པ་རེད། ད་ལྟ་ང་ཚོ་ཚང་མ་རྒྱ་གར་ལྷོ་ཕྱོགས་སུ་བསླེབས་བསྡད་པ་འདི་རང་ཡུལ་དུ་མ་འཆམ་པ་དང་བོད་ཡུལ་སྐྱིད་པོ་མེད་ནས་འདིར་ཡོང་བ་མ་རེད། ང་ཚོའི་ལུང་པར་རྒྱལ་ཁབ་གཞན་གྱིས་བཙན་འཛུལ་བྱས་ཏེ། ང་ཚོ་མིའི་ལུང་པར་སྲིད་དོན་གྱི་སྐྱབས་བཅོལ་བ་ཞིག་ཆགས་ཏེ་ད་བར་ལོ་ ༦༠ ཙམ་ཕྱིན་ཡོད་པ་རེད། སྐབས་དེའི་མི་ཐོག་བགྲེས་པ་ཚོ་མཛུབ་མོས་བགྲང་ཐུབ་པ་ཞིག་ལས་ད་ལྟ་ལྷག་ཡོད་པ་མ་རེད། རྒྱ་གར་ལ་འབྱོར་བའི་རྗེས་ལ་སྐྱེས་པ་མང་པོ་ཞིག་ཀྱང་ད་ལྟ་རྒན་འཁོགས་ཆགས་བསྡད་ཡོད་པ་རེད། ད་ལྟ་ང་ཚོ་སོ་སོའི་ལུང་བའི་ནང་ཕྱིར་འགྲོ་དགོས་བསམ་ཡང་། འགྲོ་ས་མེད་པའི་གནས་སྟངས་ཤིག་ཆགས་ཡོད་པ་དེ་ང་ཚོར་ངོ་གསལ་བོ་འཕྲོད་དགོས་པ་ཧ་ཅང་གལ་ཆེན་པོ་རེད། ཅེས་གསུངས་སོང་། ཡང་ཁོང་གིས་༧རྒྱལ་བ་རིན་པོ་ཆེ་མཆོག་གི་བཀའ་དགོངས་བསྒྲུབ་རྒྱུ་གལ་ཆེན་ཡིན་སྐོར་གསུངས་དོན། ༧རྒྱལ་བ་རིན་པོ་ཆེའི་བཀའ་དྲིན་ལ་བརྟེན་ཏེ་ང་ཚོར་བོད་མིའི་སྒྲིག་འཛུགས་ཤིག་ཡོད་པ་མ་ཟད། ང་ཚོར་གཞིས་ཆགས་དང་ས་ཆ། སློབ་གྲྭ་དང་དགོན་པ་སོགས་ཚགས་ཚུད་པོ་དང་ཡག་པོ་ཞེ་དྲགས་ཡོད་སྟབས། མཚམས་རེར་སྣང་བ་གཡེངས་ནས་སོ་སོའི་ལུང་པ་ལ་བསླེབས་ཡོད་པ་ལྟ་བུའི་བྱེད་སྟངས་ཤིག་ཡོང་གི་ཡོད་པ་དེ་ང་ཚོའི་སྐྱོན་ཆེན་པོ་ཞིག་རེད། གནང་སྟངས་དེ་འདྲའི་འོག་ནས་ང་ཚོས་འཐུས་ཤོར་ཆེན་པོ་གཏོང་གི་འདུག ང་རང་ཚོ་མིའི་ལུང་པ་བསྡད་ཡོད་རེད་མ་གཏོགས་སོ་སོའི་ལུང་པའི་ནང་བསྡད་ཡོད་མ་རེད། ལྷག་པར་དུ་དུས་ཚོད་ཛ་དྲག་པོ་དང་གཉན་འཕྲང་ཆེ་བའི་སྐབས་འདི་འདྲ་ཞིག་ལ་ང་ཚོ་ཚང་མས་དམ་ཚིག་རྡོག་རྩ་ཆིག་སྒྲིལ་དང་། ནུས་པའི་གོང་བུ་གཅིག་གྱུར་བྱེད་དགོས་པ་ཧ་ཅང་གལ་ཆེན་པོ་རེད། གོང་བུ་ཆིག་སྒྲིལ་མ་ཐུབ་པ་ཡིན་ན། ལས་དོན་ག་རེ་ཡིན་ནའང་བསྒྲུབ་ཐུབ་པ་ཧ་ཅང་ཁག་པོ་རེད། ༧རྒྱལ་བ་རིན་པོ་ཆེས་བཀའ་སློབ་ག་རེ་གནང་བ་དེའི་སྟེང་ཤར་སྐྱོད་གནང་དགོས་པ་གལ་ཆེན་པོ་ཞེ་དྲགས་རེད། ཁོང་གིས་ཆོས་དང་སྲིད་ག་རེ་ཐོག་ལ་བཀའ་ཕེབས་པ་ཡིན་ནའང་དེ་དག་ལ་བསམ་བློ་ཡག་པོ་བཏང་ན་ཕུག་རྒྱང་རིང་པོ་དང་། མ་འོངས་པར་ག་རེ་ཡོང་གི་ཡོད་མེད་ཡོངས་རྫོགས་ལ་གསལ་བོར་གཟིགས་ཏེ་གསུངས་ཡོད་པ་རྐྱང་རྐྱང་ཆགས་ཡོད་སྟབས། ང་ཚོ་ཚང་མ་ཁོང་གིས་ལམ་སྟོན་ཐོག་ཤར་སྐྱོད་གནང་དགོས་པ་དེ་ང་ཚོའི་ལས་འགན་གལ་ཆེ་ཤོས་ཤིག་རེད་ལ། དེ་ལྟར་གནང་ན་ང་ཚོིར་གྲུབ་འབྲས་ཆེན་པོ་ཞིག་འཐོན་རྒྱུ་ཡོད་པའང་སྨྲོས་མ་དགོས་པ་ཞིག་རེད། དེ་ཚང་མའི་སེམས་ལ་བཞག་རོགས། ༧རྒྱལ་བ་རིན་པོ་ཆེ་སྤྱིར་བཏང་གི་མི་ལྟ་བུ་ཞིག་ལ་བརྩིས་ན་ཁོང་རང་ལ་ཐུགས་ཁྱད་གང་ཡང་ཡོད་པ་མ་རེད་དེ། ང་རང་ཚོར་གྱོང་ཆེན་པོ་ཞིག་དང་བསོད་ནམས་ཟད་ཀྱི་ཡོད་པའི་རྟགས་རེད། ཅེས་གསུངས་སོང་། ཡང་ཁོང་གིས་བོད་མིའི་ཡ་རབས་བཟང་སྤྱོད་སྐོར་ལ་གསུངས་དོན། དེང་སྐབས་བོད་མིའི་བཟང་སྤྱོད་རླག་པ་ལྟ་བུ་ཆགས་འདུག མི་སུ་ཞིག་ལ་ཧམ་པ་ཆེ་བ་དང་། སུ་ལ་དཔལ་འབྱོར་ཆེ་ན་དེ་ལ་འཁོར་འགྲོ་བ་དང་། སུས་ཀྲོག་ཀྲོག་ཚ་ན་དེའི་རྗེས་ལ་རྒྱུག་འགྲོ་བ་དེ་ཡག་པོ་རྩ་བ་ནས་མཐོང་གི་མི་འདུག ༧གོང་ས་མཆོག་གིས་བཀའ་གནང་བ་ལྟར། ནང་པ་སངས་རྒྱས་པའི་ཆོས་ཀྱི་བསླབ་བྱ་གཞི་ལ་བཞག་པའི་ཡུལ་སྲོལ་གོམས་གཤིས་དང་ཡ་རབས་བཟང་སྤྱོད་དེ་དག་འཛམ་གླིང་འདིར་ངོམས་སུ་ཆོག་པ་ཞིག་ཆགས་ཡོད་སྟབས། དེ་མི་ཉམས་རྒྱུན་འཛིན་གནང་རྒྱུ་གལ་ཆེན་པོ་རེད། ཕ་མ་ཚོས་ཀྱང་ང་རང་ཚོའི་ཕ་མེས་ནས་དར་བའི་གཅེས་ནོར་བདག་ལས་གཞན་གཅེས་པ་དང་། བྱམས་སྙིང་རྗེའི་བསླབ་བྱ་གཞི་ལ་བཞག་པའི་གཤིས་སྤྱོད་དེ་དག་ལ་གཅེས་སྤྲས་བྱེད་དགོས་པ་གལ་ཆེན་པོ་རེད། དེ་ཉམས་ཆགས་ཕྱིན་ཡོད་པ་༧གོང་ས་སྐྱབས་མགོན་ཆེན་པོ་མཆོག་གིས་ཉེ་ཆར་དམིགས་བསལ་བཀའ་སློབ་བསྩལ་ཡོད་པ་ཚང་མས་ཤེས་གསལ་ཡིན་སྟབས། ང་ཚོ་མི་སྒེར་རེ་རེའི་ངོས་ནས་ཡར་རྒྱས་གཏོང་དགོས་པ་དང་། རང་ཉིད་ཀྱིས་ཉམས་སུ་བླངས་པ་ཙམ་མ་ཟད་རང་གི་བུ་ཕྲུག་ཚོར་ཡང་ངོ་སྤྲོད་བྱེད་རྒྱུ་གལ་ཆེན་པོ་རེད། དེར་བརྟེན། མིའི་བཟང་སྤྱོད་རྨང་གཞིར་བཞག་པའི་ཐོག་ནས་ཕྲུ་གུར་དེང་དུས་ཀྱི་ཤེས་ཡོན་ཡོད་པ་ཞིག་བཟོ་དགོས་པ་དང་། དེ་ལྟར་བྱུང་ན་རང་གི་མི་ཚེ་བདེ་སྐྱིད་ལྡན་པ་ཡོང་བ་མ་ཟད། གཞན་སྤྱི་ཚོགས་ལའང་ཕན་ཐོགས་བྱེད་ཐུབ་ཀྱི་ཡོད་སྟབས། བོད་མི་ཚང་མས་ཤེས་ཡོན་ལ་དོ་སྣང་བྱེད་དགོས་པ་ཧ་ཅང་གལ་ཆེན་པོ་རེད། ཅེས་སོགས་གསུངས་སོང་། རྒྱ་གར་ལྷོ་ཕྱོགས་ས་གནས་གསར་འགོད་པ་དོན་གྲུབ་བཀྲ་ཤིས།