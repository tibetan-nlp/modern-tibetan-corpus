
འུ་ཅག་གི་སྲིད་སྐྱོང་དེ་དོན་དངོས་རྗོད་མཁན་དང་།
དྲི་ལན་དྲང་པོར་འདེབས་མཁན། ཕྱི་གསལ་ནང་གསལ་ཞིག་ཡིན་དགོས།

ཁ་སང་ཚེས་ ༧ ཉིན་བཀའ་ཟུར་བདེ་སྐྱིད་ཆོས་དབྱངས་མཆོག་གིས་ཁོང་མོས་དེ་སྔོན་ཟླ་ ༢ ཚེས་ ༢༨ ཉིན་ཕྱི་དྲིལ་བཀའ་བློན་ནས་བདེ་སྐྱིད་རྩ་དགོངས་ཞུས་དོན་སྐོར་ལ་ཡིག་ངག་གཉིས་ཐོག་ནས་གསལ་བསྒྲགས་ཤིག་སྤེལ་འདུག བཀའ་ཟུར་བདེ་སྐྱིད་ཆོས་དབྱངས་ལགས་ཀྱིས་གསལ་བསྒྲགས་ནང་འཁོད་དོན། ༢༠༡༦ ལོའི་སྤྱི་ཟླ་ ༢ པའི་ཚེས་ ༢༨ ཉིན་གུས་མོས་བོད་མིའི་སྒྲིག་འཛུགས་ཀྱི་བཀའ་བློན་གྱི་ལས་གནས་ནས་རྩ་དགོངས་ཞུས་པ་ཡིན། དེ་ལྟར་བྱེད་དོན་ནི་ ༢༠༡༦ ལོའི་སྤྱི་ཟླ་ ༣ པའི་ཚེས་ ༢༠ ཉིན་ལ་བྱེད་རྒྱུའི་འོས་བསྡུ་ཆེ་མོའི་བགྲོ་གླེང་གི་ནང་ལ་ཞུགས་བདེ་བའི་ཆེད་དུ་ཡིན། བཀའ་བློན་ལས་ཐོག་གི་སྐབས་སུ་ང་རང་སྒེར་གྱི་བསམ་ཚུལ་སྤྱི་ཚོགས་སྟེང་ལ་བཤད་ཆོག་གི་མ་རེད། ངས་རྩ་དགོངས་ཞུས་པ་ནི་ཕྱི་ལོགས་ཀྱི་གནོན་ཤུགས་གང་རུང་ཞིག་ལས་བྱུང་བ་མིན་ལ། སྐབས་རྗེས་མའི་བཀའ་ཤག་ཏུ་བསྐོ་བཞག་བྱེད་དང་མི་བྱེད་ལ་ཡང་འབྲེལ་བ་མེད། ངས་ད་དུང་མུ་མཐུད་ནས་བོད་ཀྱི་རྩ་དོན་དང་དབུས་བོད་མིའི་སྒྲིག་འཛུགས་ལ་ནུས་ཤུགས་ཅི་ཡོད་འདོན་རྒྱུ་ཡིན།   སྐྱབས་མགོན་༧གོང་ས་ཆེན་པོ་མཆོག་དགུང་ལོ་བརྒྱད་ཅུར་ཕེབས་ཚར་ཞིང་། སྐུ་ཚེ་གང་པོར་བོད་མིའི་ཕན་བདེའི་ཆེད་དུ་སྐུ་ངལ་བསྐྱོན་དང་སྐྱོན་བཞིན་པ་རེད། ལོ་རྒྱུས་ཀྱི་སྟེང་ནས་གཉན་འཕྲང་གི་དུས་འཚམས་འདི་འདྲ་ཞིག་ལ་༧གོང་ས་མཆོག་ང་ཚོའི་མགོན་དུ་ཕེབས་པ་ནི་ང་ཚོའི་བསོད་ནམས་ཡིན་པ་ནི་སྨོས་ཅི་དགོས། ཡིན་ན་ཡང་གདོང་ལེན་བྱེད་དགོས་པའི་དཀའ་ངལ་ཆེན་པོ་རྣམས་ང་ཚོའི་མདུན་ཕྱོགས་ན་ཡོད། ང་ཚོས་ངེས་པར་དུ་གདོང་ལེན་གྱི་གྲ་སྒྲིག་ཚགས་སུ་ཚུད་དགོས། དུས་ཚོད་འཕྲོ་བརླག་ཏུ་གཏོང་རྒྱུ་མེད། སྲིད་སྐྱོང་རྗེས་མ་ནི་ང་ཚོའི་དུས་ཚོད་འཕྲོ་བརླག་ཏུ་མི་འགྲོ་བའི་གནད་འགག་ཅིག་ཡིན། སྲིད་སྐྱོང་གི་གོ་གནས་ནི་གང་ཟག་བྱེ་བྲག་པ་ཞིག་བོད་མི་དམངས་ཀྱིས་ཆབ་སྲིད་ཀྱི་དབང་ཆ་མཐོ་ཤོས་ལ་དབང་བསྐུར་བ་ཞིག་ཡིན། གཤམ་གསལ་ནི་ང་རང་གི་བསམ་ངོར་གོ་གནས་འདིའི་མི་ལ་འཛོམས་དགོས་པའི་མི་གཞིའི་ཡོན་ཏན་འགའ་ཡིན།   ཐུན་མོང་གི་ཁེ་ཕན་ལ་ནུས་ཤུགས་འདོན་པ། སྲིད་སྐྱོང་ནི་གང་ཟག་གང་ཞིག་གི་ཀུན་སློང་དང་འབད་བརྩོན་ཚང་མ་ཐུན་མོང་གི་ཁེ་ཕན་ཆེད་ནུས་ཤུགས་འདོན་མཁན་ཞིག་དགོས། ཕྱོགས་ཡོངས་དང་རྒྱང་རིང་པོར་བསམ་བློ་གཏོང་ཐུབ་མཁན་ཞིག་དགོས། ཟོལ་མེད། དོན་དངོས་རྗོད་མཁན་དང་། དྲི་ལན་དྲེང་པོར་འདེབས་མཁན། ཕྱི་གསལ་ནང་གསལ་ཅན་ཞིག་ཡིན་དགོས། ལས་དོན་མཉམ་རུབ་ཀྱིས་སྒྲུབ་མཁན། མཉམ་ལས་དང་། ཕན་ཚུན་རྒྱབ་སྐྱོར། ལམ་སྟོན་དང་སྐུལ་འདེབས་བཅས་ལ་བརྟེན་ནས་གཞན་པའི་ནུས་པ་ཆ་ཚང་འདོན་དུ་འཇུག་མཁན་ཞིག་དགོས། ཕྱིའི་མཐོང་སྣང་ལས་དོན་དངོས་རྩ་ཆེན་དུ་བརྩི་མཁན། ཕྱིའི་མཐོང་སྣང་ལས་ནང་གི་ལྗིད་ཁོག་གི་རིན་ཐང་ཤེས་མཁན་ཞིག་དགོས། གཞན་པ་ལ་བརྩི་བཀུར་ཡོད་པ། རང་གི་སྐབས་ཐོག་གི་ལས་གྲོགས་དང་ལས་ཀྱི་སྣེ་མོ་བ་སྔོན་མ་རྣམས་ཀྱི་མཛད་རྗེས་མཐོང་མཁན་ཞིག་དགོས། ཁེངས་སྐྱུང་། རང་བསྟོད་མི་བྱེད་པར། མི་ཞིག་གི་ཤེས་ཚད་དང་འཇོན་ཐང་ལ་ཚད་བཀག་ཡོད་པ་ཤེས་མཁན་ཞིག་དང་། གཞན་པ་ལ་བློ་འདྲི་བྱེད་ཅིང་གཞན་པའི་བསླབ་སྟོན་ལ་ཉན་ཐུབ་མཁན་ཞིག་དགོས། གདེངས་ཚོད། རང་གི་ཡོན་ཏན་གྱི་སྟེང་ལ་རྐང་པ་བཙུགས་ནས་ལངས་པ་མ་གཏོགས་༧རྒྱལ་བ་རིན་པོ་ཆེ་དང་ཟམ་གདོང་རིན་པོ་ཆེ་ལྟ་བུའི་སྐྱེས་ཆེན་དམ་པ་རྣམས་ཀྱི་བསྟོད་པ་རྣམས་སྤྱི་ཚོགས་ཀྱི་གུས་བརྩི་འཐོབ་བྱེད་ལ་བེད་སྤྱོད་མི་བྱེད་མཁན་ཞིག་དགོས། ཆོལ་ཁའི་ཕྱོགས་ཞེན་ལས་བརྒལ་བ། སྲོལ་རྒྱུན་གྱི་ལུང་ཚན་གྱི་འཐེན་འཁྱེར་ལྟ་བུ་ལས་བརྒལ་ནས་ལུང་ཚན་གྱི་ཕྱོགས་ཞེན་དེ་སྒེར་གྱི་འོས་ཤོག་ཐོབ་བྱེད་དུ་བེད་སྤྱོད་མི་བྱེད་མཁན་ཞིག་དགོས།   དོན་གནད་མཐའ་མ་དེའི་སྟེང་ངས་ད་དུང་ཚིག་ཁ་ཤས་བཤད་ན་འདོད། འདས་པའི་དུས་དང་བསྡུར་ན་ང་ཚོ་ཡར་རྒྱས་སུ་སོང་ཡོད་ན་ཡང་། ད་ལྟ་སྤེལ་བཞིན་པའི་འོས་འདེམས་འདི་ལ་ཆོལ་ཁའི་ཕྱོགས་ཞེན་ཤུགས་ཆེན་པོར་ཐོན་ཡོད། འདི་ནི་གཏོར་བཤིག་ཅན་ཞིག་ཡིན། ང་ཚོས་ང་ཚོའི་བུ་གུ་རྣམས་ལ་ཁོང་ཚོ་དང་པོ་བོད་པ་ཡིན་པའི་ངོས་ནས་དམངས་གཙོའི་ཁེ་དབང་བེད་སྤྱོད་བྱེད་དགོས་པ་དང་། འོས་ཤོག་འཕེན་དུས་དོན་རྩ་ལ་བལྟས་ནས་འཕེན་པ་མ་གཏོགས་ཆོལ་ཁའི་ངོས་ནས་མི་འཕེན་པའི་བསླབ་བྱ་རྒྱག་དགོས། ང་ཚོས་སྐབས་རྗེས་མ་ ༢༠༢༡ ལོར་ང་ཚོ་ཐུན་མོང་ངོས་ནས་ནར་སོན་བྱུང་བ་མཐོང་རྒྱུའི་རེ་སྨོན་བྱེད།   ད་རེས་ཀྱི་འོས་འདེམས་ཀྱི་རིང་ལ། བགྲོ་གླེང་བྱས་པའི་དོན་དག་རྣམས་བོད་ནང་གི་ད་ལྟའི་གནས་སྟངས་དང་ང་ཚོའི་ཆབ་སྲིད་ཀྱི་ལས་འགུལ་ལ་འབྲེལ་བ་མེད་པ་ནི་བློ་ཕམ་དགོས་པའི་གནས་ཤིག་ཡིན། བརྒྱ་ཆ་གོ་བརྒྱད་ཟིན་པའི་གཞིས་བཞུགས་བོད་མིའི་བདེ་དོན་གལ་ཆེན་བརྩི་རྒྱུ་ནི་ང་ཚོའི་བཟང་སྤྱོད་ཀྱི་འགན་འཁུར་ཡིན། བོད་ལ་བྱུང་བའི་རང་སྲེག་དང་། ཉེ་ཆར་ཡང་རྒྱ་གར་ནང་ལོ་ ༡༦ ཅན་གྱི་རྡོ་རྗེ་ཚེ་རིང་དང་། བོད་ནང་དཀར་མཛེས་ཁུལ་དུ་ལོ་ ༡༨ ཅན་གྱི་གྲྭ་པ་སྐལ་བཟང་དབང་འདུས་གཉིས་ཀྱིས་རང་སྲེག་བྱས་པ་ནི་ང་ཚོའི་སྙིང་ལ་གཟན་པའི་དྲན་གསོ་ཞིག་ཡིན།   ༢༠༡༦ ལོའི་སྤྱི་ཟླ་ ༣ ཚེས་ ༢༠ ཉིན་བོད་མི་ཚོས་རང་རང་གི་ཁེ་དབང་དང་རྣམ་དཔྱོད་བེད་སྤྱོད་དེ་འོས་ཤོག་འཕེན་དུ་འགྲོ་གི་ཡོད་དུས། ཚང་མས་རང་འགན་གཟབ་ནན་གྱི་ཁྱེར་རྒྱུ་དང་། གཞིས་ལུས་བོད་མི་རྣམས་ཀྱི་ཆེད་དུ་རྒྱུ་མཚན་དང་ལྡན་པའི་འདེམས་བསྐོ་ཞིག་བྱེད་རོགས་ཞེས་འབོད་སྐུལ་ཞུ་གི་ཡོད། ང་ཚོས་མ་འོངས་པའི་དཀའ་ངལ་གདོང་བྱེད་ཐུབ་པ་ལ་ངས་ཡིད་ཆེས་བྱེད་ཀྱི་ཡོད། ཡིན་ན་ཡང་ང་ཚོས་ངེས་པར་དུ་ང་ཚོ་ལ་འགོ་འདྲེན་བྱེད་མཁན་གྱི་གང་ཟག་མ་ནོར་བ་ཞིག་འདེམས་དགོས།   མཐའ་སྡོམ་དུ། ངས་བོད་མིའི་སྒྲིག་འཛུགས་ཀྱི་ལས་བྱེད་ཡོངས་དང་། ལྷག་པར་དུ་ལོ་བཞི་དང་ཕྱེད་ཀའི་རིང་ང་དང་མཉམ་དུ་ལས་དོན་སྒྲུབ་མཁན་ཕྱི་དྲིལ་ལས་ཁུངས་ཀྱི་ལས་བྱེད་རྣམས་ལ་བླ་ན་མེད་པའི་གུས་བརྩི་ཞུ་གི་ཡོད། བོད་མིའི་སྒྲིག་འཛུགས་ཀྱིས་ཡང་དག་གི་འགོ་ཁྲིད་འོག་ཏུ་བོད་དང་བོད་མིའི་ཕུགས་རྒྱང་རིང་བའི་ཁེ་ཕན་མཚོན་ཐུབ་པ་ངས་སེམས་གཏིང་ཡིད་ཆེས་བྱེད་ཀྱི་ཡོད།  