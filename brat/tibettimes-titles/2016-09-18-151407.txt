
ཇོ་ནང་བའི་ཞུ་འབོད་ལས་འགུལ་མཚམས་འཇོག་རྒྱུ་མིན།

ཇོ་ནང་བའི་སྐུ་ཚབ་ལྷན་ཚོགས་སྟེང་སྐབས་བཅུ་དྲུག་པའི་གྲོས་ཚོགས་ཚོགས་དུས་གཉིས་པའི་སྟེང་སླར་ཡང་ཇོ་ནང་བར་བོད་པའི་ཆོས་བརྒྱུད་སྤྱི་མཚུངས་ཀྱི་ཐོབ་ཐང་དགོས་པའི་སྙན་ཞུ་འབུལ་རྒྱུའི་ཐག་གཅོད་གནང་ཡོད་འདུག དེ་རིང་ཕྱི་དྲོའི་ཆུ་ཚོད་ ༤ བའི་སྟེང་། ནོར་གླིང་ཇོ་ནང་དུས་འཁོར་གྲྭ་ཚང་དུ། འདས་པའི་ཉིན་གཉིས་རིང་དཔལ་རྒྱལ་བ་ཇོ་ནང་བའི་སྐུ་ཚབ་ལྷན་ཚོགས་ཐེངས་དང་པོ་ཚོགས་པའི་སྐོར་ལ་གསར་འགོད་གསལ་བསྒྲགས་ཤིག་སྤེལ་ཡོད་པ་དང་། ལྷན་ཚོགས་སྟེང་ཇོ་ནང་རྒྱལ་ཚབ་རིན་པོ་ཆེ་མཆོག་གཙོ་བྱས་ཏེ་རྒྱལ་ཁབ་འདྲ་མིན་གྱི་ས་གནས་ཁག་དང་དགོན་སྡེ་ཁག་གི་སྐུ་ཚབ་ ༣༠ ཙམ་འཛོམས་འདུག ཇོ་ནང་འགྲོ་ཕན་ལྷན་ཚོགས་ཀྱི་ཚོགས་གཙོ་ཚངས་དབྱངས་རྒྱ་མཚོ་ལགས་ཀྱིས་བརྗོད་དོན། ན་ནིང་ང་ཚོས་གྲོས་ཚོགས་ནང་ཇོ་ནང་བར་ཆོས་བརྒྱུད་སྤྱི་མཚུངས་ཀྱི་ཐོབ་ཐང་དགོས་པའི་ལས་འགུལ་སྤེལ་པར་གྲུབ་འབྲས་ཡང་གང་ཡང་འཐོན་མེད་ཀྱང་། བཀའ་ཤག་དང་གྲོས་ཚོགས་ཀྱིས་སྐབས་དེའི་དགོས་འདུན་དོན་ཚན་ཁག་ལས་མང་ཆེ་བ་ཞལ་བཞེས་གནང་ཡོད་པ་དང་། ལྷག་པར་དུ་སྐུ་སྒར་ཡིག་ཚང་གི་དྲུང་ཆེ་རྣམ་པ་དང་དཔལ་རྒྱལ་བ་ཇོ་བའི་སྐྱབས་མགོན་མཆོག་གི་འབོད་སྐུལ་གནང་བར་བརྟེན་ཏེ་སྐབས་དེའི་ང་ཚོའི་ལས་འགུལ་མཚམས་བཞག་པ་རེད། ཡིན་ནའང་ང་ཚོས་ཇོ་ནང་བར་ཆོས་བརྒྱུད་གཅིག་མཚུངས་ཀྱི་ཐོབ་ཐང་མ་རག་བར་ཞུ་འབོད་མུ་མཐུད་རྒྱུ་ཡིན་ཞེས་ཞུས་ཡོད། ད་རེབ་ཕྱི་ཟླ་དགུ་བའི་གྲོས་ཚོགས་ནང་ང་ཚོས་སླར་ཡང་སྙན་ཞུ་ཞིག་ཕུལ་ནས་རེ་བ་རྒྱག་རྒྱུ་ཡིན། རྒྱུ་མཚན་གང་ཡིན་ཟེར་ན། ད་ལན་བཀའ་ཤག་གི་བཀའ་བློན་རྣམས་གསར་དུ་བསྐོ་བཞག་གནང་ཡོད་པ་དང་། བོད་མི་མང་སྤྱི་འཐུས་ལྷན་ཚོགས་ཀྱི་འཐུས་མི་རྣམས་ཀྱི་བརྒྱ་ཆ་ལྔ་བཅུ་གསར་བ་ཆགས་ཡོད་སྟབས། ང་ཚོས་ཁོང་རྣམ་པར་རེ་བ་ཆེན་པོ་ཞིག་བརྒྱབ་སྟེ། ང་ཚོར་དྲང་བདེན་གྱི་ཐོག་ནས་ཐག་གཅོད་གནང་བར་འབོད་སྐུལ་ཞུ་རྒྱུ་ཡིན་ལ། ད་ལན་གྱི་གྲོས་ཚོགས་ནང་གྲོས་ཆོད་གང་བྱུང་བ་དེ་གཞིར་བཟུང་ནས། ད་ལོའི་དུས་འཁོར་དབང་ཆེན་སྐབས་རྡོ་རྗེ་ལྡན་ནས་ཇོ་ནང་བའི་དམིགས་བསལ་ཚོགས་ཆེན་ཐེངས་བརྒྱད་པའི་སྟེང་མ་འོངས་པར་ཇོ་ནང་བའི་ཞི་འབོད་ལས་འགུལ་ག་འདྲ་ཞིག་འགྲོ་དགོས་མིན་ཐག་གཅོད་རྒྱུ་རེད། ང་ཚོ་ཇོ་ནང་བའི་ཞུ་འབོད་ལས་འགུལ་ཐད་བཙན་བྱོལ་སྤྱི་ཚོགས་ནང་གླེང་སློང་འདྲ་མིན་ཞིག་བྱུང་ཡོད་ཀྱང་། ང་ཚོར་དེའི་ཐད་གསལ་བཤད་ག་རེ་ཞུ་རྒྱུ་ཡོད་ཟེར་ན། ང་ཚོ་ཇོ་ནང་གི་ངོས་ནས་ད་ལྟའི་བར་དུ་སྐྱབས་མགོན་རིན་པོ་ཆེ་མཆོག་གི་བཀའ་སློབ་ལམ་སྟོན་དང་ཁོང་ཉིད་ཀྱི་དགོངས་གཞི་དང་འགལ་བའི་ལས་འགུལ་སྤེལ་མྱོང་ཡོད་པ་མ་རེད་ལ། མ་འོངས་པར་ཡང་སྤེལ་སྲིད་ཀྱི་མ་རེད། ང་ཚོས་སྐྱབས་མགོན་རིན་པོ་མཆོག་གི་དཀའ་དགོངས་དང་དམངས་གཙོའི་འགྲོ་ལུགས་དང་མཐུན་པའི་ཐོག་ནས་ཞི་འབོད་བྱེད་ཀྱི་ཡོད་པ་མ་གཏོགས། ང་ཚོས་རང་གཞུང་ལ་རྒྱབ་འགལ་གྱི་ཐོག་ནས་ངོ་རྒོལ་སྐད་འབོད་དེ་འདྲ་རྩ་བ་ནས་བྱེད་ཀྱིན་མེད། ཅེས་བརྗོད་བྱུང་། ཐེངས་འདིའི་ལྷན་ཚོགས་སྟེང་གི་གྲོས་ཆོད་དོན་ཚན་ཁག་ཅིག་བཞག་ཡོད་པ་ནི། དང་པོ། རྒྱལ་སྤྱིའི་ཁྲིམས་ལུགས་དང་བཙན་བྱོལ་བོད་མིའི་སྒྲིག་འཛུགས་ཀྱི་བཅའ་ཁྲིམས་གཞིར་བཟུང་རྒྱལ་བ་ཇོ་ནང་པར་ཆོས་བརྒྱུད་སྤྱི་མཚུངས་ཀྱི་ཐོབ་ཐང་སྤྲོད་རྒྱུའི་སྙན་ཞུ་སླར་ཡང་འབུལ་རྒྱུ་དང་། སྐུ་ཚབ་ཆ་བགོས་བྱས་ནས་གྲོས་ཚོགས་འཐུས་མི་རེ་རེའི་ལས་ཤག་ཏུ་ཆེད་བཅར་གྱིས་ཇོ་ནང་བའི་རེ་འདོད་སྙན་གསན་དང་ཡིག་ཐོག་སྙན་ཞུ་དངོས་འབུལ་ཞུ་རྒྱུ། གཉིས་པ། གྲོས་ཚོགས་ཚོགས་ཚོགས་དུས་གཉིས་པར་ཐག་གཅོད་མ་བྱུང་ཚེ། དེའི་རྒྱུ་རྐྱེན་གང་ཡིན་ངོས་འཛིན་དང་འབྲེལ་བའི་སྟེང་ལ་བགྲོ་གླེང་གནང་རྒྱུ། འཕགས་ཡུལ་ཇོ་ནང་འགྲོ་ཕན་ལྷན་ཚོགས་ཀྱི་འགྲོ་སོང་ཆེད་དཔལ་འབྱོར་མཁོ་སྒྲུབ་ཇི་ལྟར་བྱེད་དགོས་མིན་སྐོར་ལ་བགྲོ་གླེང་གནང་རྒྱུ། བོད་ནང་གཙོས་པའི་རྒྱལ་སྤྱིའི་ཐོག་གི་ཇོ་ནང་བ་ཡོངས་ལ་འབྲེལ་ལམ་བྱེད་སླད་སྔར་ཡོད་དང་བཅས་ས་གནས་ཁག་ ༢༠ ས་གནས་རྒྱུན་ལས་བསྐོ་བཞག་བྱས་ཡོད་པ་དང་། ས་གནས་ཁག་དང་རྒྱུན་ལས་རྣམས་ནི། ཨ་རིར་ཀུན་དགའ་ཆོས་འཕེལ་དང་དཀོན་མཆོག ཡུ་རོབ་ནང་ཐུབ་བསྟན་ཉི་མ་དང་བརྩོན་འགྲུས་དཔལ། ཡུ་རོབ་སུ་ལོ་བ་ཁའི་ཡར། བླ་མ་ཊིས་བྷོར། སུད་སིར་ས་པེ་ན། ཨུ་རུ་སུར་མེག་སེམ་དང་ཀར་ལོ་ཡི་ན། ཨོ་སི་ཊིར་ལེ་ཡར་གཡང་ཁོ་རྒྱལ། ཁེ་ན་ཊར་ཤེས་རབ་རྒྱ་མཚོ་དང་བསྟན་འཛིན་ལྷུན་འགྲུབ། ཐའེ་ཝན་ནང་། ཀུན་དགའ་མཆོག་སྒྲུབ་དང་མེས་མེས། འབྲུག་ཡུལ་དུ་སྤྲུལ་སྐུ་བློ་བཟང་། རྒྱ་གར་ལྷོ་ཕྱོགས་སུ་ཚུལ་ཁྲིམས་རྣམ་རྒྱལ་དང་ལྷ་སྐྱབས། མོན་ཡུལ་དུ་སྤྲུལ་སྐུ་གསུང་དབྱངས། བལ་ཡུལ་དུ་དཔལ་འབྱོར་དང་ཆོས་སྤྱིན། ལྡི་ལིར་འགྱུར་མེད། སིམ་ལ་དགོན་དུ་ཡོན་ཏན་རྒྱ་མཚོ་དང་པ་སངས་འཕྲིན་ལས། བལ་ཡུལ་དགོན་དུ་ཆོས་ཀྱི་ཉི་མ་དང་བཀྲ་ཤིས། དོལ་པོ་དགོན་དུ་བཀྲ་ཤིས་དོན་འགྲུབ། ཇོ་ནང་དུས་འཁོར་གྲྭ་ཚང་དུ་ཐབས་ཤེས་རྡོ་རྗེ་དང་ཆོས་ཀྱི་རྒྱལ་མཚན། མེའོ་གཞིས་ཆགས་ཆོས་འཕེལ་གླིང་དུ། བསྟན་འཛིན་ངག་དབང་། དྷ་སར་འཇམ་དཔལ་དང་ཆོས་ཀུན། སོག་པོར་མེ་ར་མགོན་པོ་དང་ལྷུན་ཏེ་བཅས་ཡིན། གསུམ་པ། གྲོས་ཚོགས་ཚོགས་དུས་གཉིས་པའི་ཐོག་དང་ལེན་བྱེད་ཐབས་མེད་པའི་ཐག་གཅོད་བྱུང་ན། སྙན་ཞུ་གཉིས་པ་ཞིག་འཕྲལ་དུ་ཕུལ་ནས་མ་འོངས་ལས་འཆར་སྙན་གསན་ཞུ་རྒྱུ་དང་། དེ་ནས་དུས་དབང་སྐབས་ཀྱི་ཇོ་ནང་ཚོགས་ཆེན་སྐབས་སུ་གྲོས་ཚོགས་ཀྱི་ཐག་གཅོད་ལ་བཀའ་བསྡུར་གྱིས་གྲོས་ཚོགས་ཚོགས་དུས་གསུམ་པར་ཞི་འབོད་ལས་འགུལ་སྤེལ་རྒྱུ། བཞི་བ། འཕགས་ཡུལ་ཇོ་ནང་འགྲོ་ཕན་ལྷན་ཚོགས་ཀྱི་ངོས་ནས་ཇོ་ནང་དམིགས་བསལ་ཚོགས་ཆེན་ཐེངས་བརྒྱད་པ་དང་སྟབས་བསྟུན། དབུ་མའི་བགྲོ་གླེང་གོ་སྒྲིག་ཞུ་རྒྱུ་དང་། གོ་སྒྲིག་བྱེད་ཕྱོགས་ལྷན་ཚོགས་ནས་སྐབས་བབ་ཐག་གཅོད་གནང་རྒྱུ། ལྔ་བ། སིམ་ལ་ཇོ་ནང་མ་དགོན་གྱི་ལས་ཐོག་མཁན་རིན་པོ་ཆེ་དང་། བལ་ཡུལ་ཇོ་ནང་དགོན་པའི་ལས་ཐོག་མཁན་རིན་པོ་ཆེ་རྣམ་གཉིས་ཇོ་ནང་འགྲོ་ཕན་ལྷན་ཚོགས་ཀྱི་འགན་འཛིན་ལྷན་ཚོགས་སུ་བསྐོ་རྒྱུ་སོགས་ཐག་གཅོད་བྱུང་ཡོད་འདུག གསར་འགོད་པ། པདྨ་རྒྱལ།