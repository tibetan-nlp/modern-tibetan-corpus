མུ་དྷི་ཡི་མཛའ་འབྲེལ་ཐོག་མ།

རྒྱ་གར་གྱི་སྲིད་བློན་མུ་དྷི་མཆོག་གིས་འདས་པའི་ཉིན་གཉིས་རིང་ཁྱིམ་མཚེས་རྒྱལ་ཁབ་འབྲུག་ནང་གཟིགས་སྐོར་གནང་སྟེ་རྒྱལ་ཁབ་གཉིས་བར་ཚོང་འབྲེལ་དང་བདེ་འཇགས་སོགས་ལ་གྲོས་མོལ་གནང་ཡོད་འདུག  ཟླ་འདིའི་ཚེས་ ༡༥ ནས་ ༡༦ བར་གྱི་ཉིན་གཉིས་རིང་རྒྱ་གར་གྱི་སྲིད་བློན་ནཱ་རན་ཌ་མུ་དྷི་མཆོག་གི་ཕྱི་རྒྱལ་གྱི་གཞུང་འབྲེལ་གཟིགས་སྐོར་ཐོག་མ་དེ་ཁྱིམ་མཚེས་རྒྱལ་ཁབ་འབྲུག་བདམས་ཏེ། ཁོང་གིས་སྣེ་ཁྲིད་པའི་རྒྱ་གར་གྱི་ཕྱི་སྲིད་བློན་ཆེན་ལྕམ་སོ་ཞི་མཱ་ (Sushma Swaraj) ལགས་དང་རྒྱལ་སྲུང་སློབ་སྟོན་པ་སྐུ་ཞབས་ཨ་ཇེ་ཊི་ཌོབ་ཝལ་ (Ajit Doval) ལགས། ཕྱི་སྲིད་དྲུང་ཆེ་སྐུ་ཞབས་སོ་ཇ་ཐཱ་སིན་ (Sujatha Singh) བཅས་འབྲུག་གི་རྒྱལ་ས་ཐིམ་ཕུ་ནང་འབྱོར་སྐབས། སྲིད་བློན་ཚེ་རིང་སྟོབས་རྒྱལ་མཆོག་དང་བློན་ཆེན་རྣམ་པ་གཙོས་དམག་མིས་འབུད་རྡུང་དཀྲོལ་གསུམ་དང་མང་ཚོགས་སྟོང་ཕྲག་ལྷག་གིས་སྣེ་ལེན་གཟབ་རྒྱས་ཞུས་ཡོད་འདུག དེའི་རྗེས་སྲིད་བློན་མུ་དྷི་མཆོག་འབྲིག་རྒྱལ་པོ་འཇིགས་མེད་གེ་སར་རྣམ་རྒྱལ་དབང་ཕྱུག་མཆོག་དང་རྒྱལ་མོ་རྗེ་བཙུན་པདྨ་མཆོག དེ་བཞིན་གྲོས་ཚོགས་ཀྱི་ཚོགས་གཙོ་གཞོན་དང་གནད་ཡོད་མི་སྣ་བཅས་ལ་ཐུག་འཕྲད་དང་། རྒྱ་གར་གཞུང་གི་རོགས་སྐྱོར་འོག་འཛུགས་སྐྲུན་བྱས་པའི་ཆེས་མཐོའི་ཁྲིམས་ཁང་གསར་བ་དབུ་འབྱེད་བཅས་གནང་ཡོད་འདུག དེ་བཞིན། འབྲུག་གི་གྲོས་ཚོགས་གོང་འོག་ལྷན་འཛོམས་ཐོག་སྲིད་བློན་མུ་དྷི་མཆོག་གིས་གཏམ་བཤད་གནང་དོན། ཐུན་མོང་གི་ཡར་རྒྱས་དང་མངོན་འདོད་འོག་རྒྱལ་ཁབ་གཉིས་བར་ས་བབ་དང་ལོ་རྒྱུས། རིག་གཞུང་བཅས་འབྲེལ་ལམ་དམིགས་བསལ་ཡོད་སྟབས། ངས་རང་བཞིན་གྱིས་གཞུང་འབྲེལ་གཟིགས་སྐོར་ཐོག་མ་འབྲུག་བདམས་པ་ཡིན་ལ། རྒྱ་གར་གཞུང་གིས་འབྲུག་གི་དཔལ་འབྱོར་ཡར་རྒྱས་དང་བདེ་སྐྱིད་ལ་རོགས་སྐྱོར་བྱེད་པར་ཁས་ལེན་བྱས་ཡོད་ཅེས་སོགས་བརྗོད་འདུག  སྲིད་བློན་མུ་དྷི་མཆོག་དང་སྲིད་བློན་ཚེ་རིང་སྟོབས་རྒྱལ་མཆོག་གཉིས་ཀྱིས་རྒྱལ་ཁབ་གཉིས་བར་གྱི་ཆུ་ཤུགས་གློག་བཏོན་ས་ཚིགས་གསར་རྒྱག་དང་ཞིང་ལས་ཐོན་སྐྱེད། ཤེས་ཡོན། འགྲིམ་འགྲུལ། སྨན་རྩྭ་འདེབས་འཛུགས། ལག་ཤེས། ཁོར་ཡུག་སྲུང་སྐྱོབ་སོགས་ཚུད་པའི་དཔལ་འབྱོར་ཚོང་ལས་ཡར་རྒྱས་གཏོང་ཕྱོགས་བཅས་ལ་གྲོས་ཆོད་མིང་རྟགས་བཀོད་ཡོད་པ་དང་། རྒྱ་གར་གཞུང་གིས་འབྲུག་ནང་བརྡ་འཕྲིན་འཛུགས་སྐྲུན་དང་དྲ་རྒྱ་སྟངས་འཛིན་བྱེད་སྟངས། ཚོང་ལས་ཁྲོམ་ར་རྒྱ་སྐྱེད་དང་ཆེད་ལས་མི་སྣ་གསོ་སྐྱོང་བཅས་ལ་རོགས་སྐྱོར་གནང་འཆར་ཡོད་འདུག ཐེངས་འདིའི་གྲོས་མོལ་བརྒྱུད་རྒྱ་གར་གཞུང་གིས་འབྲུག་ལ་དབོར་འདྲེན་བྱེད་བཞིན་པའི་རྒྱ་གར་གྱི་འོ་སྐམ་དང་གྲོ། སྣུམ། སྲན་མ་དང་འབྲས་རིགས་བཅས་ལ་དམིགས་བསལ་དཔྱ་ཁྲལ་ཆག་ཡང་དང་། ལྷག་པར་དུ་སྲིད་བློན་མུ་དྷི་མཆོག་གིས་རྒྱ་གར་ནང་ཡོད་པའི་འབྲུག་གི་སློབ་མ་ཚོར་སློབ་ཡོན་རོགས་སྐྱོར་ཧིན་སྒོར་ས་ཡ་ ༢༠༠ ཡི་སློབ་ཡོན་སྤར་རྒྱུ་དང་། རྒྱ་གར་གྱི་བྱང་ཤར་དང་འབྲུག བལ་ཡུལ་གསུམ་བར་ལོ་རེར་ལུས་རྩལ་དུས་ཆེན་ཚོགས་ཐུབ་པར་འབོད་སྐུལ་ཡང་ཞུས་ཡོད་ འདུག རྒྱལ་ཁབ་གཉིས་ཀྱི་ཐུན་མོང་གི་བསྒྲགས་གཏམ་སྤེལ་བ་ལྟར་ན། རྒྱལ་ཁབ་གཉིས་ཀྱི་ཐུན་མོང་གི་མངོན་འདོད་བདེ་འཇགས་སྲུང་སྐྱོབ་ཡིན་སྟབས། ཕྱོགས་གཉིས་ཀྱིས་སོ་སོའི་མངའ་ཁོངས་གཞན་ལ་བེད་སྤྱོད་གཏོང་བཅུག་སྟེ་ཕན་ཚུན་ གྱི་མངོན་འདོད་ལ་གནོད་སྐྱོན་མི་བཟོ་བར་མོས་མཐུན་དང་། རྒྱལ་ཁབ་གཉིས་ཀྱིས་རང་དབང་ཚོང་ལས་གོ་སྒྲིག་བྱས་ཏེ་ཚོང་ལས་རྒྱ་སྐྱེད་དང་འབྲེལ་ལམ་ཇེ་ཟབ་གཏོང་རྒྱུ་ཡིན་ཚུལ་བརྗོད་འདུག སྲིད་བློན་ཚེ་རིང་སྟོབས་རྒྱལ་མཆོག་གིས་རྒྱ་གར་གཞུང་གིས་རོགས་སྐྱོར་དང་རྒྱབ་སྐྱོར་འོག་འབྲུག་གི་སྤྱི་ཚོགས་དང་དཔལ་འབྱོར་ཡར་རྒྱས་བཏང་བར་ཕྱོགས་གཉིས་བློ་ཁ་ཁེངས་ཡོད་པ་དང་། རྒྱ་གར་གཞུང་གི་སྐབས་ ༡༡ པའི་ལོ་ལྔའི་འཆར་གཞིའི་ནང་འབྲུག་གཞུང་ལ་ཧིན་སྒོར་ཐེར་འབུམ་ ༤༥ དང་དེ་རྗེས་ཧིན་སྒོར་ཐེར་འབུམ་ ༥ བཅས་རིམ་པར་བགོ་འགྲེམས་གནང་བར་ཐུགས་རྗེས་ཆེ་ཞེས་སོགས་བརྗོད་འདུག སྲིད་བློན་མུ་དྷི་མཆོག་གིས་འབྲུག་གི་སྤྱི་ཚོགས་དང་དཔལ་འབྱོར་ཡར་རྒྱས་གཏོང་བར་རྒྱ་གར་ལ་འགན་ཡོད་སྟབས། ལྡི་ལི་གསར་བའི་གཞུང་འཛིན་ཚོགས་པ་བརྗེ་བོ་བརྒྱབ་ཀྱང་འབྲུག་ལ་འཛིན་པའི་འབྲེལ་ལམ་ལ་འགྱུར་ལྡོག་གང་མེད་པ་མ་ཟད་། ཁོང་གི་གཞུང་གིས་འབྲུག་ནང་གི་ཤེས་ཡོན་དང་བརྡ་འཕྲིན་བཟོ་རིག་ཡར་རྒྱས་གཏོང་བར་དམིགས་བསལ་ཤུགས་སྣོན་རྒྱག་རྒྱུ་ཡིན་ཞེས་བརྗོད་འདུག རྒྱ་གར་གྱི་བལ་ཡུལ་གཞུང་ཚབ་ཟུར་བ་དང་རྒྱ་གར་གྱི་མཉམ་འབྲེལ་རྒྱལ་ཚོགས་ཀྱི་སྐུ་ཚབ་ཟུར་བ་སྐུ་ཞབས་རན་ཇེ་ཊི་(Ranjit Gupta) ལགས་ཀྱིས་གསར་འགོད་པར། རྒྱ་དཀར་ནག་གཉིས་བར་ཀྱི་འབྲུག་ནི་རྒྱལ་ཁབ་ཆུང་ཆུང་ཞིག་ཡིན་ཡང་དམག་ཇུས་གནད་དོན་ཐོག་ནས་གལ་ཆེན་ཆགས་ཡོད་སྟབས། ཁྱིམ་མཚེས་རྒྱལ་ཁབ་ཆུང་ཆུང་རེད་ཅེས་སྣང་ཆུང་གཏོང་མི་རུང་ཅེས་བརྗོད་འདུག གནད་དོན་དབྱེ་ཞིབ་པ་ཚོས། རྒྱ་ནག་གིས་པ་ཀི་སི་ཐན་དང་སིང་གྷ་ལ། བྷང་གྷ་ལ་བཅས་ཀྱི་ནང་གྲུ་གཟིངས་འབབ་ཚུགས་གསར་རྒྱག་དང་། བལ་ཡུལ་ནང་དུའང་གཞུང་ལམ་དང་གནམ་ཐང་སོགས་ཀྱི་དཔལ་འབྱོར་འཛུགས་སྐྲུན་གྱི་ རོགས་སྐྱོར་བྱེད་ཀྱི་ཡོད་ཀྱང་། སྲིད་བློན་མུ་དྷི་མཆོག་གིས་འབྲུག་ནང་གཞུང་འབྲེལ་གཟིགས་སྐོར་གནང་བ་དེས། རྒྱ་གར་གྱི་ཁྱིམ་མཚེས་རྒྱལ་ཁབ་ཚོའི་མགོ་ཁྲིད་ཚོར་མཐོང་སྣང་གསར་བ་དང་གསལ་འདེབས་བྱས་ཡོད་སྐོར་བརྗོད་འདུག ༡༩༤༩ ལོའི་ཟླ་ ༨ ཚེས་ ༨ ཉིན་རྒྱ་གར་དང་འབྲུག་གཉིས་བར་གྲོགས་པོ་ཆིངས་ཡིག་བཞག་སྟེ། རྒྱལ་ཁབ་གཉིས་ཀྱིས་ཕན་ཚུན་གྱི་ནང་སྲིད་གནད་དོན་ལ་ཐེ་གཏོགས་མི་བྱེད་པ་དང་ཕན་ཚུན་ཞི་བདེ་བྱེད་དགོས་པའི་གྲོས་མཐུན་བཞག་ཡོད་ཅིང་། འབྲུག་གིས་རྒྱ་གར་གཞུང་གིས་འབྲུག་གི་ཕྱི་འབྲེལ་ལ་ལམ་སྟོན་གནང་བར་མོས་མཐུན་བྱས་ཡོད། རྒྱ་ནག་གཞུང་གིས་བོད་བཙན་བཟུང་བྱས་པར་བརྟེན། ༡༩༥༨ ལོར་སྲིད་བློན་ནེ་རུ་མཆོག་གིས་རྒྱ་གར་གྲོས་ཚོགས་ནང་རྒྱལ་ཁབ་སུ་ཞིག་གིས་འབྲུག་ལ་བཙན་འཛུལ་བྱས་ཚེ་རྒྱ་གར་ལ་བཙན་འཛུལ་བྱས་པ་དང་གཅིག་མཚུངས་ཡིན་སྐོར་གསལ་བསྒྲགས་དང་། ད་བར་འབྲུག་གི་བདེ་འཇགས་རྒྱ་གར་གཞུང་གི་སྲུང་སྐྱོབ་འོག་ཡོད་འདུག ༢༠༡༢ ལོར་རྒྱ་གར་དང་འབྲུག་གཉིས་བར་ཚོང་ལས་ཨ་སྒོར་ས་ཡ་ ༣༩༧.༢༢ དང་། ༢༠༡༣ ལོར་ཨ་སྒོར་ས་ཡ་ ༤༨༨ ལྷག་བྱས་ཞིང་། ༢༠༡༤ ལོར་ཨ་སྒོར་ས་ཡ་ ༦༠༠ ལྷག་བརྒལ་ཐུབ་པའི་ཚོད་དཔག་བྱེད་བཞིན་ཡོད་འདུག གསར་འགོད་པ། ལྷ་སྐྱབས་རྒྱལ།