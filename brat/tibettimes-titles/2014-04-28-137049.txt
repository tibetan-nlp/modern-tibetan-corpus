
པཎ་ཆེན་རིན་པོ་ཆེའི་ཡང་སྲིད་སྐོར་ལ་རྙོག་དྲ་བཟོ་མཁན་འཐབ་ཕྱོཊ་གཅིག་གྱུར་རེད།

དེ་རིང་བོད་མིའི་སྒྲིག་འཛུགས་ཀྱིས་པཎ་ཆེན་རིན་པོ་ཆེ་སྐུ་ཕྲེང་བཅུ་གཅིག་པ་མཆོག་དགུང་གྲངས་ ༢༥ ལ་ཕེབས་པའི་དུས་དྲན་སྲུང་གཙི་དང་འབྲེལ་འཛམ་གླིང་རྒྱལ་ཁབ་ཁག་གིས་རྒྱ་ནག་ལ་གནོན་ཤུགས་སྤྲད་དེ། ཀུན་གཟིགས་པཎ་ཆེན་རིན་པོ་ཆེ་མཆོག་གང་མགྱོགས་ཀློད་གྲོལ་ཡོང་བའི་འབོད་སྐུལ་ཞུས་སོང་།  དེ་རིང་སྔ་དྲོའི་ཆུ་ཚོད་ ༡༠།༠༠ སྟེང་བོད་མིའི་སྒྲིག་འཛུགས་ཀྱི་གོ་སྒྲིག་འོག ངྷ་རམ་ས་ལའི་བཞུགས་སྒར་གཙུག་ལག་ཁང་དུ། ཀུན་གཟིགས་པཎ་ཆེན་སྐུ་ཕྲེང་བཅུ་གཅིག་པ་དགེ་འདུན་ཆོས་ཀྱི་ཉི་མ་མཆོག་དགུང་གྲངས་ ༢༥ ཕེབས་པའི་འཁྲུངས་སྐར་གཞུང་འབྲེལ་གྱིས་སྲུང་གཙི་གནང་ཡོད་ཅིང་། དེར་བོད་མིའི་སྒྲིག་འཛུཊ་ཀྱི་ཁྲིམས་ཞིབ་པ་ཆེ་བ་ངག་དབང་འཕེལ་རྒྱས་མཆོག་དང་ཁྲིམས་ཞིབ་པ་གཞན་གཉིས། བོད་མིའི་སྒྲིག་འཛུཊ་ཀྱི་སྲིད་ཚབ་ཆོས་རིག་བཀའ་བློན་པདྨ་ཆོས་འབྱོར་མཆོག་དང་། བོད་མི་མང་སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ། ཕྱི་རྒྱལ་སྐུ་ཚབ་དོན་གཅོད་རྣམ་པ་དང་གཞུང་ཞབས་ལས་བྱེད། དེ་བཞིན་ངྷ་ས་ཉེ་འཁོར་སློབ་གྲྭ་ཁག་གི་སློབ་ཕྲུག བཞུགས་སྒར་ཁུལ་གྱི་སེར་སྐྱ་མི་མང་བཅས་ལྷན་འཛོམས་གནང་བའི་ཐོག བོད་ཀྱི་ཟློས་གར་ཚོགས་པས་རྔ་རོལ་དང་བཅས་སྐུ་མགྲོན་རྣམས་བཞུགས་ཁྲིར་འཁོད་རྗེས། བོད་བསྟན་སྲིད་མི་རིགས་ཆེད་སྐུ་སྲོག་ཤོར་བའི་རྒྱལ་གཅེས་བ་རྣམ་པར་མྱ་ངན་དང་། པཎ་ཆེན་སྐུ་ཕྲེང་བཅུ་པའི་མཛད་འཕྲིན་གལ་ཆེན་སྙིང་བསྡུས་ངོ་སྤྲོད་གནང་སོང་། སཱ་ར་མཐོ་སློབ་ཀྱི་ལོ་རྒྱུས་སློབ་དཔོན་གཙང་ཕྲུག་སྟོབས་ལགས་ཀྱིས་གཏམ་བཤད་གནང་དོན། པཎ་ཆེན་རིན་པོ་ཆེ་མཆོག་གིས་དུས་དང་རྣམ་པ་ཀུན་ཏུ་རྒྱལ་བ་ཐམས་ཅད་མཁྱེན་པ་བོད་དུ་ཆིབས་བསྒྱུར་གནང་རྒྱུ་དེ་རེད། གལ་སྲིད། པཎ་ཆེན་རིན་པོ་ཆེར་དད་པ་ཡོད་མཁན་དང་ཁོང་གི་བཀའ་དྲིན་ལ་བསམ་ཤེས་བྱེད་མཁན་ཞིག་ཡིན་ན། ངེས་པར་དུ་ཁོང་གི་བཀའ་ལ་བརྩི་བཀུར་དང་ཤར་སྐྱོད་བྱ་རྒྱུ་གལ་ཆེན་པོ་རེད། དེར་བརྟེན། པཎ་ཆེན་རིན་པོ་ཆེས། ང་རང་ཚོ་དང་ཁྱེད་རང་ཚོ་(སྐུ་ཚབ་རྣམ་པ) ལ་བསམ་དོན་གཅིག་ལ་བཤད་སྟངས་ཁ་ཁ་རེད། བསམ་དོན་གཅིག་བོད་ཀྱི་གནད་དོན་ཐག་གཅོད་བྱ་རྒྱུ་དེ་རེད། རང་དབང་ལུང་པའི་ནང་ཡོད་པའི་བཤད་སྟངས་གཅིག་དང་། པཎ་ཆེན་རིན་པོ་ཆེ་གཙོས་བོད་ལ་ཐུགས་འཁུར་གནང་མཁན་གཞིས་ལུས་མགོ་ཁྲིད་ཚོར་རྒྱ་ནག་མི་དམངས་སྤྱི་མཐུན་རྒྱལ་ཁབ་ཀྱི་རྩ་ཁྲིམས་འོག་ཏུ་བསྡད་པའི་བཤད་སྟངས་གཅིག་ཡོད། གཉིས་པ། པཎ་ཆེན་རིན་པོ་ཆེས་ཡང་ཡང་༧གོང་ས་མཆོག་གི་སྐུ་ཕྱྭའི་ཐོག་ལ་བཀའ་གནང་ཡོད་པ་རེད། རྒྱལ་བ་ཐམས་ཅད་མཁྱེན་པ་ཕྱིའི་རྒྱལ་ཁབ་ཁག་ནང་ཕེབས་ཏེ་མཛད་འཕྲིན་རྒྱས་པོ་ཡིན་སྟབས་བོད་མི་མང་ལ་ཕན་ཆེན་པོ་ཐོག་གི་ཡོད། འོན་ཀྱང་། རྒྱལ་བ་ཐམས་ཅད་མཁྱེན་པའི་སྐུ་ཕྱྭ་ལ་འགན་ཡག་པོ་མ་འཁུར་ན་ཉེན་ཁ་ལྷག་ཡོང་དུས་ང་ཚོས་འདི་བྱེད་གང་བྱེད་མེད་པ་ཆགས་རྒྱུ་རེད། མདོར་བསྡུས་ན། ༧གོང་ས་མཆོག་གི་སྐུ་ཚེ་བརྟན་ན་བོད་མི་མང་ལ་རེ་བ་ཡོད་པ་རེད། ཅེས་བརྗོད་སོང་།  པཎ་ཆེན་རིན་པོ་ཆེ་སྐུ་ཕྲེང་བཅུ་བའི་ཡང་སྲིད་རྩད་གཅོད་དང་དེའི་རྙོག་ཟིང་སྐོར་ལ་ཁོང་གིས། ༡༩༩༡ ལོར་༧གོང་ས་མཆོག་གིས་ལྡི་ལིར་ཡོད་པའི་རྒྱ་ནག་གཞུང་ཚབ་བརྒྱུད་ནས་པཎ་ཆེན་རིན་པོ་ཆེའི་ཡང་སྲིད་རྩད་གཅོད་བྱེད་པའི་སྐུ་ཚབ་ཚོགས་ཆུང་ཞིག་ལྷ་མོའི་བླ་མཚོར་མཚོ་གཟིགས་གནང་བར་གཏོང་དགོས་པའི་འབོད་སྐུལ་ཞུས་ཀྱང་། རྒྱ་ནག་གཞུང་ཚབ་ཁང་གིས་པཎ་ཆེན་ཡང་སྲིད་ངོས་འཛིན་ལ་ཕྱི་ཕྱོགས་ནས་བྱུས་གཏོགས་མ་བྱེད་ཅེས་ལན་བརྒྱབ་ཡོད། དེ་ནས་བཟུང་བཙན་བྱོལ་གཞུང་དང་བཀྲ་ཤིས་ལྷུན་པོའི་ཡང་སྲིད་རྩད་གཅོད་ཚོགས་ཆུང་བར་འབྲེལ་བ་ཆད་པ་རེད། ༡༩༩༤ ལོའི་ཟླ་ ༧ པའི་ནང་བོད་གཞུང་གི་ངོས་ནས་སྐུ་ངོ་རྒྱལ་ལོ་དོན་འགྲུབ་མཆོག་དང་བཀའ་བློན་ཁྲི་ཟུར་བསོད་ནམས་སྟོབས་རྒྱལ་མཆོག་གཉིས་ཕེབས་ཏེ། ཡང་སྲིད་རྩད་གཅོད་ཚོགས་ཆུང་གི་ཚོགས་གཙོ་བྱ་བྲལ་རིན་པོ་མཆོག་བཅས་ཐུག་འཕྲད་གནང་སྐབས། ཁོང་ཚོས་པཎ་ཆེན་རིམ་བྱོན་གྱི་རྣམ་ཐར་སོགས་༧གོང་ས་མཆོག་ལ་བསྐུར་གནང་སྟེ་པཎ་ཆེན་རིན་པོ་ཆེའི་ཡང་སྲིད་ལོ་རྟགས་སྤྲུལ་དང་སྟག་ཡོང་གི་འདུག་པའི་རྟགས་མཚན་འདི་འདྲ་ཞིག་གཏན་འཁེལ་ཡོད་སྟབས། རྒྱལ་བ་ཐམས་ཅད་མཁྱེན་པས་ཡང་སྲིད་ཐུགས་གཏན་འཁེལ་བའི་རོགས་རམ་སྐྱབས་འཇུག་ཞུས་ཡོད། ལོ་དེའི་ཟླ་བ་ ༨ པའི་ནང་༧གོང་ས་མཆོག་གིས་ལྡི་ལིར་རྒྱ་ནག་གཞུང་ཚབ་བརྒྱུད་དེ་བྱ་བྲལ་རིན་པོ་གཙོས་ཡང་སྲིད་སྐོར་ལ་ཕྱག་ལས་གནང་མཁན་ཁ་ཤས་ཤིག་རྒྱ་གར་ནང་ཕེབས་ཐུབ་ན་ཡག་ས་རེད་ཅེས་བཀའ་ཡིག་གནང་ཡང་རྒྱ་གཞུང་གིས་བཀའ་ལན་སྤྲད་མེད། ཅེས་དང་། ༧གོང་ས་མཆོག་གིས་བཀའ་ལན་ཡིག་ཆ་ཕུལ་བ་དེ་རྒྱ་ནག་འཐབ་ཕྱོགས་གཅིག་འགྱུར་ཁང་གིས་ཉར་ནས་ཡང་སྲིད་ཚོགས་ཆུང་ལ་སྤྲད་མེད་པར་བརྟེན། ཡང་སྲིད་ཚོགས་ཆུང་གི་ངོས་ནས་ཚུར་བརྡ་ལན་བསླེབས་མ་སོང་བསམ་བསམ་ཞིག་ཡོད། ལན་གསལ་བོ་མ་བྱུང་བའི་གནད་དོན་དེ་རྒྱ་ནག་གཞུང་གིས་བཟོས་པ་རེད་མ་གཏོགས་༧གོང་ས་མཆོག་གི་ངོས་ནས་ལྷོད་གཡེང་ཤོར་བ་གཏན་ནས་མ་རེད། སྐབས་དེའི་རྒྱ་ནག་འཐབ་ཕྱོགས་གཅིག་འགྱུར་ལྷན་ཁང་གིས་ལྷོད་གཡེང་ཤོར་བ་སུས་ར་སྤྲོད་བྱས་ཡོད་ཟེར་ན། དུས་སྐབས་དེའི་རྒྱ་ནག་དབུས་ཨུ་ཡོན་ལྷན་ཁང་དུ་ཡོད་པ་ད་ལྟའི་རྒྱ་ནག་གི་སྲིད་འཛིན་ཞི་ཅིན་ཕིན་གྱི་པ་ལགས་ཞི་ཀྲོང་ཞོན (Xi zhongxun) གྱིས་འཐབ་ཕྱོགས་གཅིག་གྱུར་གྱི་མི་སྣ་ཚོར་པཎ་ཆེན་རིན་པོ་ཆེ་དང་ང་ཕོད། འབའ་བ་ཕུན་ཚོགས་དབང་རྒྱལ་བཅས་རྒྱ་གར་ལ་གཏོང་དགོས་པའི་འབོད་སྐུལ་ཞུས་ཀྱང་། རྒྱ་གཞུང་གིས་པཎ་ཆེན་རིན་པོ་ཆེ་དང་ང་ཕོད་ཡོང་གི་མ་རེད། འོས་ཤིང་འཚམས་པ་འབའ་བ་ཕུན་ཚོགས་དབང་རྒྱལ་གཏོང་དགོས་པའི་གནས་ཚུལ་ཞིག་འགྲོ་སྐབས། པཎ་ཆེན་རིན་པོ་ཆེའི་དགོངས་པ་རྫོགས་པ་རེད། ཞི་ཀྲོང་ཞོན་གྱིས་འབའ་བ་ཕུན་ཚོགས་དབང་རྒྱལ་རྒྱ་གར་དུ་གཏོང་བ་ཕྱི་འགྱངས་རྩ་བ་ནས་མི་བྱེད་པར་གཏོང་དགོས་པ་དང་། གལ་སྲིད་། ཕྱི་འགྱངས་བྱས་ན་མ་འོངས་བར་པཎ་ཆེན་གྱི་ཡང་སྲིད་གཉིས་ཆགས་པའི་ཉེན་ཁ་ཡོད་པ་རེད་ཅེས་གསལ་བོར་བཤད་ཡོད། གཞན། འབའ་བ་ཕུན་ཚོགས་དབང་རྒྱལ་གྱིས་པཎ་ཆེན་རིན་པོ་ཆེའི་ཡང་སྲིད་རྩད་གཅོད་ཐོག་འཐབ་ཕྱོགས་གཅིག་འགྱུར་ཁང་གིས་བོད་རང་སྐྱོང་ལྗོངས་དང་ཡང་སྲིད་རྩད་གཅོད་ཚོགས་ཆུང་ལ་བརྡ་ལན་གསལ་བོ་སྤྲད་མེད་པའི་ར་སྤྲོད་བྱས་ཡོད། ཅེས་བརྗོད་སོང་།  ཡང་ཁོང་གིས། ༡༩༩༤ ལོར་རྒྱ་ནག་གཞུང་གིས་མི་གཉིས་ཧོང་ཀོང་བརྒྱུད་༧གོང་ས་མཆོག་ལ་ཐུགས་འཕྲད་དུ་བཏང་སྟེ། རྒྱ་གཞུང་གིས་པཎ་ཆེན་རིན་པོ་ཆེའི་ཡང་སྲིད་གང་ངོས་འཛིན་གནང་བར་༧གོང་ས་མཆོག་གིས་ཡང་སྲིད་ངོ་མ་ཡིན་པའི་རྒྱབ་སྐྱོར་དང་ངོས་འཛིན་བྱེད་ཐུབ་མིན་ཉམས་ཚོད་ལེན་དུ་ཡོང་བ་རེད། ༧གོང་ས་མཆོག་གིས་པཎ་ཆེན་རིན་པོ་ཆེའི་ཡང་སྲིད་ངོས་འཛིན་གནང་བ་དེ་ཆབ་སྲིད་ཀྱི་ངོ་བོའི་ཐོག་ནས་བྱིས་པ་ཞིག་འདི་རེད་མ་རེད་ཅེས་ངས་རྩ་བ་ཉིད་ནས་ཐག་གཅོད་ཐུབ་ཀྱི་མ་རེད།  ཆོས་ལུགས་ཀྱི་ཐོག་ནས་ཡང་སྲིད་མ་ནོར་བ་ཞིག་དགོས་ཀྱི་རེད། ལྷག་པར་དུ་དད་ལྡན་མང་ཚོགས་ཀྱིས་ཡིད་ཆེས་དང་ངོས་ལེན་ཡོད་དགོས་སྟབས། ཕན་ཚུན་མཉམ་རུབ་ཀྱིས་གནང་ན་ཡག་པོ་ཡོང་ས་མ་རེད་ཅེས་བཀའ་ལན་གནང་ཡོད་ཀྱང་། འཐབ་ཕྱོགས་གཅིག་འགྱུར་ཁང་གིས་ཚུར་བརྡ་ལན་གང་ཡང་གནང་མེད། གནད་དོན་འདིའི་ཐོག་ནས་འཐབ་ཕྱོགས་གཅིག་འགྱུར་ཁང་གི་མི་སྣས་ལས་ཀ་འཐུས་ཤོར་བཏང་ཡོད། ཡང་སྲིད་རྩད་གཅོད་ཀྱི་རྒྱུད་རིམ་ཆ་ཚང་ཕྱིན་རྗེས། ༧གོང་ས་མཆོག་གིས་ཡང་སྲིད་གསལ་བསྒྲགས་བྱས་པར་རྒྱ་ནག་གཞུང་གིས་ཁྲིམས་མཐུན་མ་རེད་ཅེས་སྐྱོན་བརྗོད་བྱས་ཡོད། སྐབས་དེར་༧གོང་ས་མཆོག་གིས་རྒྱ་ནག་གི་སྲིད་འཛིན་ཅང་ཙེ་མིན་ལ་བཀའ་ཡིག་ཅིག་ཕུལ་བའི་ནང་། པཎ་ཆེན་རིན་པོ་ཆེའི་ཡང་སྲིད་ཀྱི་གནད་དོན་འདི་ང་མི་སྒེར་གཅིག་དང་བཀྲ་ཤིས་ལྷུན་པོ་དགོན་པ་གཉིས་ཀྱི་གནད་དོན་ཞིག་མ་རེད། དེ་བོད་མི་རིགས་ཀྱི་གནད་དོན་དང་འབྲེལ་བ་ཆགས་ཡོད་སྟབས། ངས་འགན་འཁུར་བ་ཡིན། ངས་ངོས་ནས་རྒྱ་གཞུང་ལ་འབྲེལ་བ་རིམ་པ་བྱས་ཀྱང་རྒྱ་གཞུང་གིས་བརྡ་ལན་གང་ཡང་བསླེབས་མ་སོང་ཅེས་གསུངས་ཡོད། དེར་བརྟེན། ཀུན་གཟིགས་པཎ་ཆེན་རིན་ཆེའི་ཡང་སྲིད་གཉིས་བཟོས་པའི་རྙོག་དྲ་བཟོ་མཁན་རྒྱ་ནག་འཐབ་ཕྱོགས་གཅིག་འགྱུར་ཁང་དང་ལྷག་པར་དུ་བོད་ཀྱི་ཐོག་ལ་ལས་ཀ་བྱེད་མཁན་ཚོས་འཐུས་ཤོར་དང་ནོར་འཁྲུལ་བཟོས་པ་རེད་ཅེས་བརྗོད་སོང་། དེའི་རྗེས་སྲིད་སྐྱོང་མཆོག་གི་སྲིད་ཚབ་བཀའ་བློན་པདྨ་ཆོས་འབྱོར་མཆོག་གིས་བཀའ་ཤག་གི་གསུང་འཕྲིན་སྒྲོགས་སྦྱོང་གནང་བའི་ནང་། ༧པཎ་ཆེན་སྐུ་ཕྲེང་བཅུ་པའི་ཡང་སྲིད་ངོས་འཛིན་ཞུ་རྒྱུ་ཆོས་ཕྱོགས་ཀྱི་གནད་དོན་ཞིག་ལས་ཆབ་སྲིད་དང་འབྲེལ་བ་གང་ཡང་མེད་སྟབས། ༧གོང་ས་མཆོག་གིས་ཆོས་ཕྱོགས་དང་སྲོལ་རྒྱུན་གྱི་ལམ་ལུགས་གཞི་བཟུང་ལོ་མང་རིང་བརྟག་དཔྱད་ཞིབ་བསྡུར་གནང་རྗེས། ༡༩༩༥ ལོའི་༥ ཚེས་ ༡༤ ཉིན་དགེ་འདུན་ཆོས་ཀྱི་ཉི་མ་མཆོག་༧པཎ་ཆེན་སྐུ་ཕྲེང་བཅུ་པའི་ཡང་སྲིད་འཁྲུལ་བྲལ་ཡིན་པའི་ངོས་འཛིན་གསལ་བསྒྲགས་གནང་ཡོད། ཡང་སྲིད་རིན་པོ་ཆེ་བཀྲ་ཤིས་ལྷུན་པོར་སློབ་གཉེར་གསན་བཞེས་དང་ཆོས་ཕྱོགས་ཀྱི་མཛད་འཕྲིན་འགན་བཞིན་རྒྱུར་རྒྱ་ནག་གཞུང་གིས་མཐུན་སྦྱོར་རོགས་རམ་ཡོང་བའི་རེ་འདུན་བཏོན་ཡང་། རྒྱ་གཞུང་གིས་དེ་ལས་ལྡོག་ཏེ་བཀག་རྒྱ་དམ་པོར་འོག་ད་བར་ཡང་སྲིད་རིན་པོ་ཆེ་མཇལ་ཡུལ་མེད་པར་བཟོས་པ་དང་གར་སོང་དུ་གྱུར་པ་འཛམ་གླིང་ཡོངས་ཀྱིས་ཤེས་གསལ་ལྟར་རེད། རྒྱ་ནག་གཞུང་གིས་ཡང་སྲིད་ཁོང་བཙན་འཁྲིད་བྱེད་སྐབས་དགུང་གྲངས་དྲུག་ལས་སོན་མེད་ཁོང་ནི་འཛམ་གླིང་ནང་ཆབ་སྲིད་ཀྱི་བཙོན་པ་ལོ་ཆུང་ཤོས་ཆགས་ཡོད་ཅེས་སོགས་གསུངས་སོང་། པཎ་ཆེན་རིན་པོ་ཆེའི་ཀློད་གྲོལ་ཡོང་ཐབས་ཐད་ཁོང་གིས། “འཛམ་གླིང་གང་སར་འགྲོ་བ་མིའི་ཐོབ་ཐང་དང་རང་དབང་དམངས་གཙོའི་ཁེ་དབང་དར་ཁྱབ་འགྲོ་བཞིན་པའི་སྐབས་འདིར། རྒྱ་ནག་གཞུང་གིས་རྒྱལ་སྤྱིའི་ཁྲིམས་དང་འགྲོ་བ་མིའི་བཟང་སྤྱོད། ཐ་ན་སོ་སོའི་ཁྲིམས་ལུགས་ཚུན་ཆད་གང་ལའང་བརྩི་འཇོག་མེད་པར་ཆབ་སྲིད་ཀྱི་དམིགས་ཡུལ་སྒྲུབ་ཐབས་ཁོ་ནའི་ཆེད། དགུང་ལོ་དྲུག་ལས་མ་སོན་པའི་བྱིས་པ་ཞིག་ད་བར་དོ་དམ་བཀག་ཉར་བྱས་པ་ནི་འགྲོ་བ་མིའི་རིགས་ཡོངས་ཀྱི་མཚན་ཤས་དང་། ཁྱད་པར་འགྲོ་བ་མིའི་ཐོབ་ཐང་དང་རང་དབང་མང་གཙོའི་ཁེ་དབང་གལ་ཆེར་བརྩི་མཁན་རྒྱལ་སྤྱིའི་སྤྱི་ཚོགས་ཡོངས་ཀྱིས་གདོང་ལེན་བྱེད་དགོས་པའི་གནད་དོན་ཞིག་ཀྱང་ཆགས་ཡོད་སྟབས། རྒྱལ་སྤྱིའི་སྲིད་གཞུང་དང་ཚོགས་པ་བཅས་ཀྱིས་ཀུན་གཟིགས་༸པཎ་ཆེན་དགེ་འདུན་ཆོས་ཀྱི་ཉི་མ་མཆོག་མྱུར་དུ་ཀློད་གྲོལ་ཡོང་ཐབས་སུ་རྒྱ་ནག་གཞུང་ལ་མུ་མཐུད་རེ་འདུན་ཞུ་སྐུལ་གནང་རོགས་ཞུ་རྒྱུ་དང་། རྒྱ་ནག་གཞུང་གི་ངོས་ནས་ཀྱང་བོད་རྒྱ་མི་རིགས་ཡོངས་ཀྱི་ཁེ་ཕན་དང་། རྒྱལ་སྤྱིའི་ནང་རྒྱ་ནག་རྒྱལ་ཁབ་ཀྱི་མཚན་མཐོང་བཅས་ལ་དགོངས་ནས་ཀུན་གཟིགས་༸པཎ་ཆེན་རིན་པོ་ཆེ་མགྱོགས་མྱུར་ཀློད་གྲོལ་གྱིས་སྔར་སྲོལ་ལྟར་རྒྱལ་བ་ཡབ་སྲས་རྣམ་གཉིས་ལྷན་འཛོམས་བྱ་རྒྱུའི་གོ་སྐབས་ཡོང་བའི་འབོད་སྐུལ་ཞུ་རྒྱུ་ཡིན།” ཞེས་གསུངས་སོང་། མཇུག་ཏུ། སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ་མཆོག་གིས།  དེ་རིང་པཎ་ཆེན་རིན་པོ་ཆེ་གང་ཉིད་ཀྱི་སྐུའི་འཁྲུངས་སྐར་དུས་ཆེན་སྲུང་བརྩིའི་སྐབས་འདིར། མགོན་པོ་མཆོག་རྒྱ་ནག་གཞུང་གིས་ཡབ་ཡུམ་ལྷན་བཙན་ཁྲིད་ཀྱིས་གར་ཡོད་ཆ་མེད་དུ་གྱུར་ཏེ་མི་ལོ་ ༡༩ འཁོར་ལ་ཉེ་བ་ཡོད། ཆོས་ལུགས་དགྲར་འཛིན་པའི་རྒྱ་དམར་གཞུང་གིས་ཆབ་སྲིད་ཀྱི་དགོས་མཁོ་ཁོ་ནའི་ཆེད།  ཀུན་གཟིགས་པཎ་ཆེན་རིན་པོ་ཆེར་དད་འདུན་རྩེ་གཅིག་ཏུ་ཡོད་པའི་བོད་རིགས་མི་མང་ དང་། བོད་བརྒྱུད་ནང་བསྟན་གྱི་རྗེས་འཇུག་པ། འཛམ་གླིང་ཡུལ་གྲུ་ཀུན་ཏུ་ཡོད་པའི་བོད་ཀྱི་གྲོགས་པོ་བཅས་པའི་སེམས་ཚོར་ལ་ལྟོས་མེད་དང་། འཇིག་རྟེན་ཀུན་ཁྱབ་ཀྱི་འགྲོ་བ་མིའི་ཐོབ་ཐང་ལ་རྡོག་རོལ། ནང་པ་སངས་རྒྱས་པའི་ལྟ་གྲུབ་དང་སྲོལ་རྒྱུན་ལ་སྣང་མེད་བཞག་པ་རེད་ཅེས་གསུངས་སོང་། ཡང་རྒྱ་གཞུང་གིས་པཎ་ཆེན་པ་ཆེའི་ཡང་སྲིད་གང་དུ་ཡོད་མེད་གསལ་བཤད་དགོས་པའི་ཐད་ཁོང་གིས་  “མཆོག་སྤྲུལ་རིན་པོ་ཆེ་དགུང་ལོ་དྲུག་གི་ཐོག་ནས་བཙན་ཁྲིད་བྱས་ཏེ། ད་བར་མི་ལོ་ ༡༩ ཉེ་བའི་རིང་གར་ཡོད་ཆ་མེད་དུ་གྱུར་ཡོད། ཀུན་གཟིགས་སྐུ་གོང་མ་བཙོན་གྲོལ་ཐོབ་ནས་ལོ་ངོ་བཅུ་ཙམ་རིང་བོད་ཀྱི་ཆོས་དང་རིག་གཞུང་རྨང་ནས་གསོ་བའི་མཛད་ཐབས་རླབས་ཆེན་སྐྱོང་བཞིན་པའི་མུར། དར་མའི་ན་ཚོད་སྐབས་གློ་བུར་དགོངས་པ་ཞི་དབྱིངས་སུ་ཐིམ་ཚུལ་བསྟན་པའི་བློ་ཕམ་ཡིད་སྐྱོའི་གནས་ཚུལ་བྱུང་བ་དང་། མཆོག་སྤྲུལ་རིན་པོ་ཆེ་སྐུའི་གནས་སྟངས་ལ་ཉེ་ཞོ་མི་འབྱུང་བར་ཤོག་ཅེས་ང་ཚོས་གསོལ་འདེབས་ཞུ་རྒྱུ་ལས་ཐབས་ཤེས་གཞན་མེད། རྒྱ་གཞུང་གིས་༧ཀུན་གཟིགས་པཎ་ཆེན་རིན་པོ་ཆེ་མཆོག་སྐུ་འཚོ་གཞེས་ཡིན་ལུགས་ཤོད་བཞིན་ཡོད་པ་ལྟར་ད་ལྟ་གང་དུ་བཞུགས་ཡོད་མེད་དང་། སྐུ་ཡོན་གསན་བཞེས་ཅི་འདྲ་གནང་གི་ཡོད་མེད་སོགས་བོད་མི་གཙོས་འཛམ་གླིང་རྒྱ་ཆེའི་མང་ཚོགས་ཀྱི་མདུན་དུ་གསལ་བོ་བཟོ་དགོས་པ་ནི་རྒྱ་གཞུང་གི་ལས་འགན་ཆགས་ཡོད་པ་ལྟར་གོ་སྐབས་འདི་བརྒྱུད་ནས་ནན་བསྐུལ་ཞུ་བཞིན་ཡོད་”ཅེས་གསུངས་སོང་། གསུང་བཤད་གནང་ཚར་རྗེས་གསོལ་ཇ་དང་ངྷ་སྟེང་བོད་ཁྱིམ་དང་ངྷ་ཤོད་བོད་ཁྱིམ་གཉིས་ཀྱི་སློབ་ཕྲུག་དང་བོད་ཀྱི་ཟློས་གར་ཚོགས་པ་བཅས་ཀྱི་པཎ ཆེན་རིན་པོ་ཆེ་མཛད་རྗེས་དང་འབྲེལ་བའི་གཞས་སྣ་འཁྲབ་སྟོན་གནང་སོང་། གཞན། དེ་རིང་སྲིད་སྐྱོང་མཆོག་དང་ཚོགས་གཙོ་སྤེན་པ་ཚེ་རིང་མཆོག་གཉིས་རྒྱ་གར་ལྷོ་ཕྱོགས་བཀྲ་ཤིས་ལྷུན་པོ་དགོན་པར་ཕེབས་ནས་ཀུན་གཟིགས་པཎ་ཆེན་རིན་པོ་ཆེའི་འཁྲུངས་སྐར་དུས་དྲན་སྲུང་གཙི་གནང་ཡོད་འདུག གསར་འགོད་པ། ལྷ་སྐྱབས་རྒྱལ།