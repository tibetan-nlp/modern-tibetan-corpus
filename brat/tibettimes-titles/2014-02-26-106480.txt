
མདོ་སྨད་སྤྱི་འཐུས་གཅིག་གི་སྔོན་འགྲོའི་འོས་བསྡུའི་གྲུབ་འབྲས།

མདོ་སྨད་སྤྱི་འཐུས་གཅིག་གི་སྔོན་འགྲོའི་འོས་བསྡུའི་ཁྲོད་ཨང་དང་པོ་བཀྲ་ཤིས་དོན་གྲུབ་ལགས་སུ་འོས་གྲངས་ ༣༤༧ དང་། ཨང་གཉིས་པ་ཀླུ་མཁར་བྱམས་ལགས་སུ་འོས་གྲངས་ ༡༩༤ ། ཨང་གསུམ་པ་ཚངས་དབྱངས་རྒྱ་མཚོ་ལགས་སུ་འོས་གྲངས་ ༡༤༤  བཅས་ཐོབ་འདུག དེ་རིང་ཕྱི་དྲོའི་ཆུ་ཚོད་ ༤ སྟེང་གངས་སྐྱིད་གཉའ་ཁྲི་ཚོགས་ཁང་དུ། ངྷ་རམ་ས་ལའི་དབུས་འོས་བསྡུ་ལྷན་ཁང་གི་འགན་འཛིན་རྣམ་པ་ལྷན་བཞུགས་ཐོག མདོ་སྨད་སྤྱི་འཐུས་གཅིག་གི་ས་མིག་ཐོག་བར་མའི་འོས་བསྡུའི་ལས་རིམ་འགྲོ་བཞིན་ཡོད་པ་ལས། ཉེ་ལམ་ཚེས་ ༡༧ ཉིན་སྔོན་འགྲོ་འོས་བསྡུ་གནང་བའི་གྲུབ་འབྲས་གསལ་བསྒྲགས་གནང་སོང་། ཐེངས་འདིར་རྒྱ་གར་དང་བལ་ཡུལ་གཉིས་སུ་འོས་བསྡུའི་ས་གནས་ཁག་ ༤༥ ཙམ་ནང་། ཐོག་མ་དེབ་སྐྱེལ་བྱེད་མཁན་ ༣༩༦༥ བྱུང་ཡོད་པ་ལས། དངོས་སུ་འོས་འཕེན་མཁན་ ༡༢༣༥ ལས་བྱུང་མེད་པ་དང་། དེས་བརྒྱ་ཆ་ ༣༡ ། ༡༥ ཙམ་ཟིན་ཡོད་འདུག འོས་བསྡུ་ལྷན་ཁང་གི་གསལ་བསྒྲགས་རེའུ་མིག་ལྟར་ན་འོས་ཤོག་རྩིས་མེད་ཆགས་རིགས་བྱུང་མི་འདུག ཐེངས་འདིའི་སྔོན་འགྲོའི་འོས་བསྡུའི་ཁྲོད་ཨང་དང་པོ་བལ་ཡུལ་གནས་སྡོད་བཀྲ་ཤིས་དོན་གྲུབ་ལགས་སུ་འོས་གྲངས་ ༣༤༧ དང་། ཨང་གཉིས་པ་ངྷ་སར་གནས་སྡོད་ཀླུ་མཁར་བྱམས་ལགས་སུ་འོས་གྲངས་ ༡༩༤ ། ཨང་གསུམ་པ་ངྷ་སར་གནས་སྡོད་ཚངས་དབྱངས་རྒྱ་མཚོ་ལགས་སུ་འོས་གྲངས་ ༡༤༤ ། ཨང་བཞི་པ་བྷན་དཱ་རར་གནས་སྡོད་ཀརྨ་དགེ་ལེགས་ལགས་སུ་འོས་གྲངས་ ༡༠༧ ། ཨང་ལྔ་པ་ངྷ་སར་གནས་སྡོད་སྤྲོ་ཚིགས་ཆོས་གྲགས་ལགས་སུ་འོས་གྲངས་ ༧༡ བཅས་ཐོབ་ཡོད་འདུག འོས་བསྡུའི་འགན་འཛིན་འཇམ་དཔལ་ཆོས་བཟང་མཆོག་གིས་ངོ་སྤྲོད་གནང་བ་ལྟར་ན། འོས་ཤོག་ཕྱོགས་སྡོམ་སྐབས་ཆོལ་ཁ་ཆོས་ལུགས་ཀྱི་སྤྱི་འཐུས་ཁག་ཅིག་ཟུར་དཔང་དུ་གདན་འདྲེན་ཞུས་ཏེ་མཐའ་སྡོམ་བརྒྱབ་ཡོད་པ་དང་། འོས་བསྡུའི་སྒྲིག་གཞིའི་ནང་སུམ་ལྡབ་ལས་མ་ཉུང་བ་ཞིག་འདོན་དགོས་ཤིང་། དཔེར་ན་གཅིག་འདེམས་པ་ལ་གསུམ་ལས་མ་ཉུང་བ་འདོན་དགོས་སྟབས། འོས་གྲངས་ཞིབ་བཤེར་བྱས་པ་བརྒྱུད་ལྔ་འདོན་རྒྱུའི་ཐག་གཅོད་བྱས་ཡོད་འདུག འོས་བསྡུ་ལྷན་ཁང་གིས་ཐེངས་འདིར་འོས་གཞི་མི་ལྔ་བཏོན་པའི་ཁོངས་ནས་དགོངས་པ་ཞུ་མིན་སོགས་ལ་ཞིབ་འཇུག་བྱས་མཐར། འོས་གཞིའི་ཁྲོད་ནས་ཉིས་ལྡབ་ལས་མ་ཉུང་བ་འདེམས་དགོས་སྟབས་དངོས་གཞིའི་འོས་མི་གཉིས་གསུམ་ག་ཚོད་དགོས་མིན་འོས་བསྡུ་ལྷན་ཁང་གི་ཐག་གཅོད་བྱ་འཆར་ཡོད་འདུག འོས་བསྡུ་ལྷན་ཁང་གིས་གསུངས་པ་ལྟར་ན། ཐེངས་འདིར་བོད་མིའི་སྒྲིག་འཛུགས་ཀྱིས་ལས་ཁུངས་དང་ལས་བྱེད་པ་མེད་པའི་ས་གནས་ཅཱན་ནཱེན་ (Chennai ) མན་གྷི་ལོར་ (Mangalore) ། མཱ་སོར་(Mysore)བེ་ཇེ་ཝ་ར། ཅན་ངྷ་སྒར། བྷ་རོབ་ཌ་བཅས་སུ་ཡོད་པའི་མདོ་སྨད་ཀྱི་སློབ་ཕྲུག་ཚོར་འོས་བསྡུའི་ཐོབ་ཐང་མ་ཤོར་ཆེད། འཕྲལ་སེལ་འོས་བསྡུའི་ས་གནས་བཙུགས་ཡོད་པ་དང་། ས་གནས་དེ་ཚོར་མདོ་སྨད་ཀྱི་སློབ་ཕྲུག་མང་པོ་ཡོད་ཀྱང་ས་གནས་ཁ་ཤས་ནང་འོས་ལྡུག་ཐུབ་མི་འདུག ཅེས་བརྗོད་སོང་། སྤྱི་ཚོགས་ནང་བལ་ཡུལ་དང་ཝ་ར་ཎ་སི་གཉིས་ཚེས་ ༡༧ ཉིན་འོས་བསྡུ་བྱེད་ཐུབ་མེད་པའི་གནས་ཚུལ་ཞིག་ཡོང་གི་ཡོད་པའི་ཐད། འོས་བསྡུ་ལྷན་ཁང་གིས། བལ་ཡུལ་ནང་སྲིད་དོན་དཀའ་རྙོག་ཡོད་སྟབས་དུས་ཐོག་འོས་བསྡུ་བྱེད་མ་ཐུབ་པའི་གནས་ཚུལ་བྱུང་ཡོད་སྲིད་ཀྱང་། ཝ་ར་ཎ་སིར་དུས་ཐོག་འོས་བསྡུ་གནང་ཐུབ་ཡོད་པ་རེད། གང་ཡིན་ཟེར་ན་ཝ་ར་ཎ་སིའི་ས་གནས་འོས་བསྡུའི་ཚོགས་ཆུང་གིས་བསྐུར་བའི་འོས་ཤོག་ཇི་ཐོབ་ཀྱི་ཡིག་ཆའི་ཐོག་ཚེས་ ༡༧ ཉིན་འཁོད་འདུག ཅེས་བརྗོད་སོང་། གསར་འགོད་པ། ལྷ་སྐྱབས་རྒྱལ།