
པདྨ་ཚེ་བརྟན་ལཊ་ལ་གཅར་རྡུང་བཏང་སྟེ་སྨན་ཁང་དུ་གཡུཊ།

ཟླ་འདིའི་ཕྱི་ཚེས་ ༢༥ ཉིན་ཟི་ལིང་གནམ་ཐང་གི་ཉེན་རྟོག་པས་བོད་ཀྱི་གློག་བརྙན་འཁྲབ་འཁྲིད་པ་གྲགས་ཅན་པདྨ་ཚེ་བརྟན་ལགས་འཛིན་བཟུང་གཅར་རྡུང་བཏང་སྟེ་སྨན་ཁང་དུ་གཡུགས་ཡོད་འདུག བོད་ནང་ནས་གནས་ཚུལ་འབྱོར་བ་ལྟར་ན། ཟླ་འདིའི་ཕྱི་ཚེས་ ༢༥ ཉིན་གྱི་མཚན་མོར། པདྨ་ཚེ་བརྟན་ལགས་རྒྱ་ནག་པེ་ཅིན་ནས་ཟི་ལིང་གྲོང་ཁྱེར་གྱི་གནམ་གྲུ་འབབ་ཚིགས་སུ་འབྱོར་ཡོད་པ་དང་། གནམ་གྲུ་འབབ་ཚིགས་ནས་དྲུད་སྒམ་ལྷག་སྟེ་ཕྱིར་ལེན་དུ་འགྲོ་སྐབས། གནམ་ཐང་གི་སྒྲིག་ལམ་ལ་གཏོར་བརླག་བཏང་བའི་ཉེས་མིང་འོག གནམ་ཐང་ཉེན་རྟོག་པས་ཁོང་འཛིན་བཟུང་བྱས་ཏེ་གནམ་ཐང་མངག་གཏོང་ཁང་དུ་བཙན་འཁྲིད་བྱས་ཡོད་པ་མ་ཟད། ཟི་ལིང་གི་བཀག་ཉར་ཁང་ཞིག་ཏུ་བཅུག་སྟེ་འདྲི་རྩད་གཅར་རྡུང་བཏང་བར་བརྟེན། ཕྱི་ཚེས་ ༢༧ ཉིན་ཁོང་མགོ་ཡོམ་འཁོར་བ་དང་བྲང་གཟེར་བ། ཡན་ལག་སྦྲིད་པ་སོགས་བྱས་ནས་གཟུགས་པོའི་གནས་སྟངས་ཛ་དྲག་ཆགས་པར་བརྟེན། བཀག་ཉར་ཁང་ནས་ཟི་ལིང་གི་སྨན་ཁང་ཞིག་ཏུ་བསྐྱལ་ཏེ་སྨན་བཅོས་བྱེད་བཞིན་ཡོད་པ་དང་། ཁོང་ལ་གཅར་རྡུང་དྲག་པོ་བཏང་བར་བརྟེན་ལུས་སྟེང་དུ་སྔོག་ཐིག་མང་པོ་ཡོད་པ་མ་ཟད། རྨ་ཤུལ་ཚབས་ཆེན་བཟོས་ཡོད་འདུག བོད་ནང་དུ་ཡོད་པའི་ཁོང་གི་ལས་རིགས་གཅིག་པ་ཞིག་གིས། དྲུད་སྒམ་ཞིག་ལེན་དུ་ཕྱིན་ན་སྤྱི་པའི་སྒྲིག་ལམ་ལ་གཏོར་བརླག་བཏང་བ་ཡིན་ནམ། བཀག་ཉར་གྱིས་གཅར་རྡུང་བཏང་སྟེ་སྨན་ཁང་དུ་སྐྱེལ་དགོས་པ་རེད་དམ། ང་ཚོར་ངེས་པར་དུ་འགྲེལ་བཤད་གསལ་པོ་ཞིག་རྒྱག་དགོས། ཉེ་བའི་ལོའི་ནང་ཁོང་གིས་རྒྱལ་ཕྱི་ནང་གི་གློག་བརྙན་གྱི་སྡིངས་ཆའི་ཐོག་ནས་གཟེངས་རྟགས་མང་པོ་བླངས་ཏེ་མཚོ་སྔོན་གྱི་ཆེད་དུ་ཁྱབ་བསྒྲགས་བྱ་བ་ཤིན་ཏུ་མང་པོ་གནང་ཡོད་པ་རེད། ཡིན་ནའང་། ད་ལན་གནམ་གྲུ་ཐང་གི་ཉེན་རྟོག་པས་ཁོང་ལ་གུས་མེད་རྩུབ་སྤྱོད་འདི་འདྲ་སྤེལ་བ་དེར་གཟོད་སྒོམ་དང་བསམ་ཤེས་བྱེད་ཐབས་མེད། ཅེས་བརྗོད་འདུག དེ་རིང་རྒྱ་ནག་གློག་བརྙན་འཁྲབ་འཁྲིད་མཐུན་ཚོགས་ནས་འབྲེལ་ཡོད་ལས་ཁུངས་ལ་སྤྲད་པའི་ཁོང་གི་སྐོར་གྱི་རེ་སྐུལ་ཞུ་ཡིག་ཅིག་བཀྲམ་པའི་ནང་། ཟི་ལིང་གནམ་ཐང་ཉེན་རྟོག་པས་ཁོང་འཛིན་བཟུང་བཙན་འཁྲིད་བྱས་ཏེ་ཉིན་གྲངས་ ༤ འགྲོ་ཡི་ཡོད་ཀྱང་གཞུང་འབྲེལ་གྱི་ཐོག་ནས་དངོས་སུ་བརྡ་ཁྱབ་གང་ཡང་སྤེལ་མེད་སྟབས། སྤྱི་ཚོགས་བརྒྱུད་ལམ་ཁག་ཏུ་གློག་བརྙན་འཁྲབ་སྟོན་པའི་གཙོས་རྒྱལ་སྤྱིའི་སྤྱི་ཚོགས་ཐོག་མི་སྣས་དོ་སྣང་ཤུགས་ཆེན་བྱེད་བཞིན་ཡོད་པ་དང་། མཐུན་ཚོགས་ཀྱི་ངོས་ནས་རང་ཁོངས་ཚོགས་མིར་སྲུང་སྐྱོབ་བྱ་རྒྱུ་དེ་གཞི་རྩའི་འོས་འགན་ཡིན་ལ། གནད་དོན་འདིའི་འབྱུང་རྐྱེན་དང་བརྒྱུད་རིམ་བཅས་ལ་དོ་སྣང་ཆེན་པོ་བྱེད་བཞིན་ཡོད་པས། འབྲེལ་ཡོད་ལས་ཁུངས་ནས་གནམ་ཐང་ཉེན་རྟོག་པས་རྩུབ་སྤྱོད་སྤེལ་བའི་རྒྱུ་མཚན་དང་། ཉེན་རྟོག་པས་ཁྲིམས་གཞི་ལག་བསྟར་བྱེད་སྐབས་དྲག་ཤུགས་དང་ཚད་ལས་བརྒལ་བའི་བྱ་སྤྱོད་སྤེལ་བའི་གནད་དོན་བྱུང་ཡོད་མེད་བཅས་ཀྱི་ཐད་ཡོངས་ཁྱབ་ཀྱི་བརྡ་ལན་ཞིག་སྤྲོད་དགོས་པའི་འབོད་སྐུལ་བྱེད་ཀྱི་ཡོད་ལུགས་དང་། ཁོང་གི་སྐུ་གཟུགས་མི་བདེ་བའི་གནས་ཚུལ་བྱུང་བར་སེམས་ཁྲལ་ཧ་ཅང་ཆེན་པོ་ཡོད་པས་ཁོང་མྱུར་ཏུ་དྲག་སྐྱེད་ཡོང་བ་དང་། གནད་དོན་དྲང་བདེན་དང་འོས་འཚམ་གྱིས་ཐག་གཅོད་ཡོང་བའི་རེ་བ་ཡོད་སྐོར་བཅས་བརྗོད་འདུག   གསར་འགོད་པ། པདྨ་མཚོ།