
བཀའ་ཤག་ནས་གོ་སྐབས་སྤྲོད་ཀྱི་ཡོད་ཀྱང་གོ་སྐབས་ལེན་མཁན་གྱི་བུད་མེད་དཔེ་ཉུང་ཉུང་རེད་འདུག

བོད་ཀྱི་བུད་མེད་ནུས་སྟོབས་གོང་སྤེལ་གྱི་ཚོགས་ཆེན་ཐེངས་དང་པོ་མཇུག་བསྡོམས་ཐོག་སྲིད་སྐྱོང་མཆོག་ནས་ནུས་སྟོབས་གོང་སྤེལ་གྱི་སྲིད་བྱུས་གཏན་འབེབས་བྱུང་བ་ཁོ་ནས་མི་འགྲིག་པར་བུད་མེད་རང་ངོས་ནས་ཀྱང་ལག་ལེན་བསྟར་དགོས་པ་ཧ་ཅང་གལ་ཆེན་པོ་ཡིན་སྐོར་གསུངས་སོང་། དེ་རིང་སྔ་དྲོར་༧གོང་ས་མཆོག་ནས་བོད་ཀྱི་བུད་མེད་ནུས་སྟོབས་གོང་སྤེལ་གྱི་ཚོགས་ཆེན་ཐོག་ཚོགས་བཅར་བའི་ཚོགས་ཞུགས་པ་ཚང་མར་མཇལ་ཁ་དང་བཀའ་སློབ་བཀའ་དྲིན་བསྐྱངས་གྲུབ་རྗེས། བོད་ཀྱི་སྨན་རྩིས་ཁང་གི་ཚོགས་ཁང་དུ་ཐེངས་འདིའི་ཚོགས་ཆེན་མཇུག་བསྡོམས་ཀྱི་མཛད་སྒོ་ཚོགས་སོང་བ་དང་། མཛད་སྒོའི་ཐོག་མར་ཚོགས་ཆེན་གྱི་ཟིན་བྲིས་ཚོགས་ཆུང་ནས་ཚོགས་བཅར་པས་ཁྱོན་བསམ་འཆར་ ༣༠༠ ལྷག་བཏོན་ཡོད་པ་རྣམས་དོན་བསྡུས་བྱས་ཏེ། དོན་ཚན་ ༥༧ དུ་བཟོས་ནས་བརྙན་རས་བརྒྱུད་སྒྲོག་སྦྱངས་དང་། བརྗོད་གཞི་རེ་རེའི་ཐོག་དགོངས་ཚུལ་བསྡུ་ལེན་བཅས་གནང་སོང་། མཇུག་བསྡོམས་ཐོག་དཔལ་འབྱོར་བཀའ་བློན་ཀརྨ་ཡེ་ཤེས་མཆོག་ནས་ཚོགས་བཅར་བའི་བསམ་ཚུལ་དང་འབྲེལ་བའི་ཐོག་གསུང་བཤད་གནང་སྐབས། ཚོགས་བཅར་བས་བཏོན་པའི་ཕྱོགས་བསྡོམས་དགོངས་འཆར་དོན་ཚན་ ༥༧ དེ་ཚང་མ་བཀའ་ཤག་ནས་ལག་བསྟར་ཐུབ་པ་ཡིན་ན་དགོས་པ་དེ་ཡིན་ཡང་། སྲིད་བྱུས་ཟེར་བ་དེ་སྒྲིག་འཛུགས་ནས་གཏན་འབེབས་བྱེད་ཀྱི་ཡོད་ཀྱང་། ལག་བསྟར་དེ་སྒྲིག་འཛུགས་གཅིག་པུས་བྱེད་དགོས་པའི་ཁྱབ་པ་མེད་པར་སྤྱི་ཚོགས་ཀྱི་ཚོགས་པ་དང་མང་ཚོགས། ཕ་མ་བཅས་ཚང་མར་འགན་ཡོད་པ་དང་། སྲིད་བྱུས་གཏན་འབེབས་གནང་རྗེས་རྡོ་ལ་རི་མོ་བརྐོས་པ་ལྟར་འགྱུར་བ་གཏོང་རྒྱུ་མེད་པ་ཞིག་མིན་སྟབས། སྐབས་དུས་དང་བསྟུན་ནས་བསྐྱར་བཅོས་དེ་འདྲ་ཡོང་སྲིད་ཀྱང་། དེ་རིང་འདི་འདྲ་བཤད་པ་དང་སང་ཉིན་འགྱུར་བ་གཏོང་བ་དེ་འདྲ་ཡོང་གི་མེད་པས་ལག་བསྟར་བྱས་ཏེ་རིམ་གྱིས་མ་ཐུབ་པ་དེ་ཐུབ་པ་བཟོ་བ་དང་། རྒྱུ་དང་རྐྱེན་ལ་བལྟས་ནས་འགྲོ་དགོས་སྐོར་དང་། དེ་བཞིན་༧གོང་ས་མཆོག་ནས་ཚོགས་བཅར་བ་རྣམས་ལ་བཀའ་སློབ་རྩ་ཆེན་པོ་གནང་ཡོད་པ་དེ་དུས་རྒྱུན་སེམས་ལ་བཞག་སྟེ་ལག་བསྟར་བྱེད་དགོས་པ་གལ་ཆེན་པོ་ཞེ་དྲགས་ཡིན་ལ། ལག་བསྟར་བྱེད་སྐབས་སྒྲིག་འཛུགས་དང་མང་ཚོགས། འགན་འཁུར་མཁན་བཅས་སོ་སོར་དཔག་པའི་ལག་བསྟར་དགོས་པ་རེ་ཡོད་སྟབས། ཧུར་ཐག་གིས་སོ་སོའི་ལས་འགན་དེ་ལག་བསྟར་བྱས་པ་ཡིན་ན་༧གོང་ས་མཆོག་ལ་མཇལ་ཁ་ཞུས་པའི་དོན་འགྲུབ་པར་བརྟེན། ཚང་མས་བཀའ་སློབ་སྙིང་ལ་བཅངས་ཏེ་སྲིད་བྱུས་དེའི་ཐོག་ནུས་པ་མཉམ་དུ་སྤུངས་དགོས་སྐོར་དང་། ཚོགས་ཆེན་སྐབས་ཚང་མས་འཚང་ཁ་ཤིག་ཤིག་གིས་ཆ་ཤས་བླངས་ཏེ་བགྲོ་གླེང་དང་དགོངས་འཆར་ལྷུག་པོར་གནང་བར་བཀའ་ཤག་ནས་དགའ་བསུ་དང་ཐུགས་རྗེ་ཆེ་ཞུ་ཡི་ཡོད་ལ། བཀའ་ཤག་གི་ངོས་ནས་སྔོན་རྩིས་ནང་བུད་མེད་ཀྱི་ཤེས་ཡོན་དང་འཕྲོད་བསྟེན་སོགས་གང་ཅིའི་ཐད་ནས་དགོངས་པ་རྒྱ་ཆེན་པོ་བཞེས་ཡོད་པས། དཔལ་འབྱོར་གྱི་མཐུན་རྐྱེན་དེ་ས་གནས་ས་ཐོག་ལ་ཁ་ཡོད་ལག་ཡོད་ཀྱིས་དོན་སྨིན་ཡོང་བར་ས་གནས་མགོ་འཛིན་རྣམ་པས་གཙོ་འགན་འཁུར་དགོས་སྐོར་སོགས་གསུངས་སོང་། སྲིད་སྐྱོང་མཆོག་ནས་མཇུག་བསྡོམས་ཀྱི་གསུང་བཤད་གནང་སྐབས། བཀའ་ཤག་གི་ཆེད་མངགས་བུད་མེད་ནུས་སྟོབས་གོང་སྤེལ་གྱི་གླུ་གཞས་བརྩམས་དུ་བཅུག་ཡོད་པ་དང་། དེ་བཞིན་བོད་མིའི་སྒྲིག་འཛུགས་ཀྱི་བུད་མེད་དྲུང་ཆེ་དང་དྲུང་འཕར་སོགས་ཀྱིས་གྲུབ་པའི་བུད་མེད་ཀྱི་སློབ་སྟོན་ཚོགས་ཆུང་ཞིག་གཏན་འཇགས་སུ་བསྐོས་བཞག་གནང་ཚར་ཡོད་སྐོར་གསུངས་བ་དང་འབྲེལ། ད་ལན་བཙན་བྱོལ་བོད་མིའི་ལོ་རྒྱུས་ནང་བུད་མེད་ཀྱི་ཚོགས་ཆེན་ཐེངས་དང་པོ་ཆགས་ཀྱི་ཡོད་ལ། བཀའ་ཤག་དང་གོ་སྒྲིག་ཚོགས་ཆུང་གི་ངོས་ནས་བུད་མེད་སྤྱི་འཐུས་དང་བཀའ་ཟུར་རྣམས་ལ་མགྲོན་ཤོག་ཕུལ་ཏེ་ཕེབས་རོགས་ཞུས་ཡོད་ཀྱང་། སྒེར་གྱི་དུས་ཚོད་དང་ནང་གི་དཀའ་ངལ་གྱི་རྐྱེན་པས་ཕེབས་མ་ཐུབ་པ་དེ་ཐུགས་ཁག་མེད་ཀྱང་མགྲོན་ཤོག་མ་བཏང་བར་ལྷག་སོང་བ་དེ་འདྲ་མེད་ལ། ད་ལོའི་ཕྱི་ཟླ་དང་པོའི་ཚེས་ ༢ ཉིན་ཚོགས་འདུ་གསལ་བསྒྲགས་གནང་ཡོད་པ་དང་། ཚོགས་ཞུགས་པ་མི་གྲངས་ ༣༥༠ བསླེབ་པའི་ཚོད་དཔག་གནང་སྟེ་འཚང་ཁ་ཤིག་ཤིག་གིས་ཁ་པར་དང་གློག་འཕྲིན་བཏང་ནས་ཡོང་གི་རེད་བསམ་ཡོད་ཀྱང་། ཚོགས་བཅར་ཐོ་འགོད་ཀྱི་དུས་ཚོད་ཕྱི་ཟླ་དང་པོའི་ཚེས་ ༣༡ ཉིན་བར་ཐོ་འགོད་བྱེད་མཁན་ ༤༥ ཙམ་ལས་བྱུང་མེད་སྟབས། ཕྱི་ཟླ་ ༢ ཚེས་ ༡༥ བར་དུ་ཕྱིར་འགྱངས་བྱེད་དགོས་ཁེལ་ཡོད་སྟབས། མ་འོངས་པར་རང་འགན་རང་འཁུར་གྱིས་བུད་མེད་ཀྱི་ཚོགས་ཆེན་ཐོག་འཚང་ཁ་ཤིག་ཤིག་གིས་བཅར་དགོས་པ་དེ་གལ་ཆེན་པོ་ཡིན་སྐོར་དང་། ང་ཚོའི་སྤྱི་ཚོགས་ནང་བུད་མེད་ལ་གོ་སྐབས་སྤྲོད་དགོས་ཀྱི་འདུག ས་གནས་མགོ་འཛིན་བུད་མེད་མང་པོ་དགོས་ཀྱི་འདུག་ཅེས་བརྗོད་ཀྱི་ཡོད་པ་ལྟར། བཀའ་ཤག་ནས་ཀྱང་བུད་མེད་ཚོར་གོ་སྐབས་སྤྲོད་ཐུབ་པའི་ཐུགས་རེ་གནང་གི་ཡོད་ཀྱང་གོ་སྐབས་ལེན་མཁན་གྱི་བུད་མེད་ཉུང་ཉུང་ཡིན་སྐོར་གསུངས་སོང་། ཡང་སྲིད་སྐྱོང་མཆོག་ནས་ཞབས་བཀྱག་དང་ཐོབ་ཐང་གི་ཆེད་དུ་མིན་པར་བྱམས་སྙིང་རྗེ་སྒོམ་པའི་ཐོག་ནས་བོད་མི་ས་ཡ་དྲུག་གི་ཆེད་དུ་ངས་དཀའ་ལས་མི་རྒྱག་ན་སུས་རྒྱག སྐྱོ་བོ་ཉམ་ཐག་གི་ཆེད་དུ་ངས་དཀའ་ལས་མི་རྒྱག་སུས་རྒྱག་དེའི་དོན་དུ་དཀའ་ལས་བརྒྱབ་སྟེ་ཞབས་ཞུ་ཞུ་རུ་འགྲོ་ཡི་ཡིན་བསམ་པའི་མགོ་འཁྲིད་ཅིག་དགོས་ཀྱི་ཡོད་ལ། དེའི་ནང་ནས་ཀྱང་བུད་མེད་ཅིག་དགོས་ཀྱི་ཡོད་པ་དང་། ༧གོང་ས་མཆོག་ནས་བུད་མེད་ལ་བྱམས་སྙིང་རྗེ་ཡི་གཞི་དང་རེ་བ་ཆེ་བ་འདུག་གསུང་གི་ཡོད་པ་ལྟར། བྱམས་སྙིང་རྗེ་ཟེར་བ་དེ་ཧ་ལས་པའི་གཏིང་ཟབ་པོ་ཡིན་ལ། བྱམས་སྙིང་རྗེ་ཅན་གྱི་མགོ་འཁྲིད་ཅིག་ཡོད་ན། དང་པོ་ཀུན་སློང་རང་ལ་མིང་དང་གཏམ། དབང་ཆ་བཅས་མེད་དུས། དཀའ་ངལ་གདོང་ལེན་ག་ཚོད་བྱེད་དགོས་ཀྱི་ཡོད་ནའང་སྙིང་སྟོབས་ཤིག་རང་བཞིན་གྱིས་ཡོང་གི་ཡོད་པ་དང་། དེ་བཞིན་མགོ་འཁྲིད་ཆགས་ཏེ་མིང་དང་གཏམ། དབང་བཅས་ཡོད་བསམ་པའི་ང་རྒྱལ་གྱི་མགོ་གནོན་ཐུབ་ལ། གཞན་གྱིས་སྐྱོན་བརྗོད་སོགས་བྱས་ཏེ་སེམས་ཤུགས་མར་ཆགས་པའང་ཡར་འཕར་ཐུབ་པ་སོགས་བྱམས་སྙིང་རྗེ་ཟེར་བ་དེ་ནུས་སྟོབས་ཆེ་ཤོས་དང་གཏིང་ཟབ་ཤོས་དེ་ཡིན་སྟབས། དེ་འདྲ་ཀུན་སློང་འཁུར་ཏེ་མགོ་འཁྲིད་བྱེད་ཐུབ་མཁན་ཞིག་ཡིན་ན་སྐྱེས་པ་དང་བུད་མེད་སུ་ཡིན་མིན་ལ་མ་ལྟོས་པར་སྤྱི་པར་ཕན་ཐོགས་ཀྱི་ཡོད་སྐོར་སོགས་གསུངས་སོང་། ཉེ་སྔོན་བཀའ་ཤག་ནས་གཏན་འབེབས་གནང་བའི་སྲིད་བྱུས་དོན་ཚན་ ༧ དེ། བུད་མེད་དང་བོད་ནང་གི་འགྲོ་བ་མིའི་ཐོབ་ཐང་གི་གནས་སྟངས་སྐོར་དང་ཤེས་འཕྲོད་དཔལ་གསུམ། འཛིན་སྐྱོང་དང་མགོ་འཁྲིད། སྤྱི་ཚོགས། བུད་མེད་ལ་བཙན་དབང་དང་རྩུབ་སྤྱོད་རིགས་འགོག་ཐབས་བཅས་ཀྱི་བརྗོད་གཞིའི་ཐོག་ཚོགས་བཅར་བ་རྣམ་པས་ཉིན་གྲངས་གཉིས་ལྷག་རིང་བགྲོ་གླེང་གནང་བ་བརྒྱུད། བོད་ཕྱི་ནང་གཉིས་ཀྱི་བུད་མེད་བར་འབྲེལ་ལམ་དམ་ཟབ་ཏུ་གཏོང་བ་དང་། བོད་ནས་གསར་དུ་ཡོང་བའི་བུད་མེད་ཚོར་སྣེ་ལེན་དང་བསམ་ཚུལ་བརྗེ་ལེན་དགོས་པ་མ་ཟད། བཙན་བྱོལ་ནང་གི་བུད་མེད་ཚོས་བོད་ནང་གི་བུད་མེད་ཀྱི་གནས་སྟངས་ལ་ཞིབ་འཇུག་མཐར་ཕྱིན་གྱིས་དཔེ་དེབ་བཏོན་ཏེ། རྒྱལ་སྤྱིའི་མཉམ་འབྲེལ་རྒྱལ་ཚོགས་སུ་འབུལ་དགོས་པ། དེ་བཞིན། བཙན་བྱོལ་ནང་གི་བུད་མེད་ཤེས་ཡོན་རྩེ་ཕུད་རྣམས་ལ་ས་གནས་ཀྱི་ཁོངས་སོ་སོ་ནས་ལོ་ལྟར་གཟེངས་རྟགས་སྤྲོད་པ་དང་། སློབ་སྦྱོང་གི་གོ་སྐབས་ཤོར་བའི་བུད་མེད་ལ་གོ་སྐབས་བསྐྱར་བསྐྲུན། སློབ་ཕྲུག་བུ་མོར་མངལ་ཆགས་ཚེ་སློབ་གྲྭ་དང་ཕ་མ་ཐུན་མོང་ནས་མ་སྨད་གཉིས་ལ་ལྟ་སྐྱོང་མུ་མཐུད་དགོས་པ་དང་། དེ་བཞིན་སློབ་གྲྭ་ཁག་གི་བསླབ་གཞིའི་ནང་བྱིས་པ་དང་བུད་མེད་ལ་ཕན་པའི་སེམས་ཁམས་རིག་པའི་སློབ་ཚན་དགོས་ངེས་པ་དང་། བུད་མེད་ཚོང་བདག་ཆེན་མོ་གསོ་སྐྱོང་དང། ས་གནས་མགོ་འཛིན་བུད་མེད་མང་དུ་གཏོང་བ་གང་མྱུར་ལག་བསྟར་དགོས་པ། གཞན་ཡང་། འཛིན་སྐྱོང་བཀའ་ཤག་ནང་བུད་མེད་བཀའ་བློན་གཉིས་དང་། ས་འཐུས་དང་རང་བདེན་ཚོགས་ཆུང་ནང་བུད་མེད་ཀྱི་ཚོགས་མི་བརྒྱ་ཆ་ ༢༠ ལས་མ་ཉུང་བའི་ས་མིག་ཟུར་བཅད་དགོས་པ། བུད་མེད་རྣམས་སྤྱི་ཚོགས་དང་ཆབ་སྲིད་མགོ་འཁྲིད་ཀྱི་ལས་སྒོར་ཞུགས་པར་བུད་མེད་ཚོས་དམིགས་བསལ་རྒྱབ་སྐྱོར་དགོས་པ། ཕ་མས་སོ་སོའི་བྱིས་པ་བུ་དང་བུ་མོར་གཟིགས་ཕྱོགས་འདྲ་མཉམ། ཕོ་མོ་འདྲ་མཉམ་མ་ཡོང་བའི་རྒྱུ་རྐྱེན་ལ་ཞིབ་འཇུག་ཆེད་ཚོགས་ཆུང་ཟུར་འཛུགས་དགོས་པ། བོད་པའི་སྤྱི་ཚོགས་ནང་དང་ལྷག་པར་སློབ་གྲྭ་ཁག་ནང་བུད་མེད་ལ་བཙན་དབང་དང་རྩུབ་སྤྱོད་རིགས་བྱུང་ཚེ་ས་གནས་ཉེན་རྟོག་པར་ཡ་ང་སྙིང་རྗེ་མེད་པར་རྩིས་སྤྲོད་དགོས་པ་དང་། གནད་དོན་དེ་རིགས་ལ་ཞིབ་འཇུག་སྙན་ཐོ་འདོན་པ་དང་སྔོན་འགོག་གི་གོ་བསྐོན་སློབ་གསོ་སྤྲོད་པ་མ་ཟད། བུད་མེད་ལ་བརྙས་བཅོས་རིགས་བྱུང་ན་ཐད་ཀར་ཞུ་གཏུག་བྱེད་སའི་སྡེ་ཚན་ཟུར་འཛུགས་དགོས་པ་སོགས་ཀྱི་བསམ་འཆར་ཡོད་པ་རེད།   གསར་འགོད་པ། པདྨ་མཚོ།