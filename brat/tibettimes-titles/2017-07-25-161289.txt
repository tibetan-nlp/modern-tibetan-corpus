
གནམ་སྡེ་སྒོ་མོ་ཆེའི་ཐང་ཆེན་དུ་ཞི་རྒོལ་ཆེན་མོ་བསྐྱར་དུ་བྱུང་།

ཟླ་འདིའི་ཚེས་ ༢༡ ཉིན་ནས་བཟུང་རྒྱ་ནག་གི་རྒྱལ་ས་པེ་ཅིན་གྱི་གནམ་སྡེ་སྒོ་མོ་ཆེ་སོགས་ལྟེ་གནས་ཁག་ཏུ་མི་མང་ཁྲི་ཚོ་བརྒལ་བ་འདུ་འཛོམས་ཀྱིས་ཞི་བའི་ངོ་རྒོལ་བྱེད་བཞིན་ཡོད་འདུག རྒྱ་ནག་དམར་ཤོག་ཚོགས་པའི་ཚོགས་ཆེན་ ༡༩ པ་འཚོགས་ལ་ཉེ་བའི་སྐབས་དང་བསྟུན། ཟླ་འདིའི་ཕྱི་ཚེས་ ༢༡ ཉིན་ནས་བཟུང་ཧྲིན་ཀྲིན་གྲོང་ཁྱེར་གྱི་བྱམས་སེམས་རིག་གནས་དྲིལ་བསྒྲགས་ཚད་ཡོད་ཚོང་གཉེར་ཁང་(深圳市善心汇文化传播有限公司)ཞེས་པ་ཞིག་གི་མ་རྐང་འཇོག་མཁན་མི་གྲངས་ཁྲི་ཚོ་བརྒལ་བ་མི་གྲངས་ཁྲི་ཚོ་བརྒལ་བ་གནམ་སྡེ་སྒོ་མོ་ཆེའི་ཐང་ཆེན་དང་། རྒྱལ་ཁབ་ཡིག་འགྲུལ་ཁང་། དབུས་སྒྲིག་ཁྲིམས་ཞིབ་བཤེར་ཁང་། སྒོ་ཆེན་དམར་པོའི་ཚོང་ཟོག་སྡེབ་ཚོང་ཁྲོམ་ར་སོགས་སུ་འདུ་འཛོམས་ཀྱིས་ཁྲོམ་སྐོར་སྐད་འབོད་དང་ཟས་བཅད་ངོ་རྒོལ་བྱེད་བཞིན་ཡོད་པ་དང་། ཚོང་གཉེར་ཁང་དེས་བརྗོད་ན། ཁ་སང་སྔ་དྲོར་དབང་པོ་སྐྱོན་ཅན་སོགས་མི་གྲངས་ཁྲི་ ༦ ཡས་མས་འཛོམས་ཡོད་པ་དང་། ད་ལན་ནི་ཕྱི་ལོ་ ༡༩༨༩ ལོའི་གནམ་སྡེ་སྒོ་མོ་ཆེའི་དྲུག་བཞིའི་དོན་རྐྱེན་རྗེས་ཀྱི་ཞི་རྒོལ་གཞི་རྒྱ་ཆེ་ཤོས་ཤིག་ཏུ་ངོས་འཛིན་བྱེད་ཀྱི་འདུག ཞི་རྒོལ་སྐབས་མི་མང་གིས་ཚོང་གཉེར་ཁང་དེ་འཛུགས་མཁན་ཀྲང་ཐན་མིན་སོགས་འཕྲལ་དུ་ཀློད་གྲོལ་བཏང་སྟེ་ཚོང་ལས་སླར་གསོ་དགོས་པ་དང་། ”མི་མང་ཞིབ་བཤེར་ཉེན་རྟོག་པ་མི་མང་ལ་དགའ“ཞེས་པ་སོགས་ཀྱི་འབོད་ཚིག་བསྒྲགས་ཡོད་པ་མ་ཟད། རས་དམར་པོའི་ཐོག་སྲིད་འཛིན་ཞི་ཅིན་ཕིན་ལགས། ཁྲིམས་ལྟར་མི་མང་གི་ཞུ་གཏུག་དུས་ཐོག་ཐག་གཅོད་གནང་རོགས། ཟེར་བ་སོགས་ཀྱི་རེ་སྐུལ་བྱས་ཡོད་པ་དང་། ཞི་རྒོལ་མགོ་བཙུགས་མ་ཐག་ཉེན་རྟོག་པ་དང་དྲག་ཆས་ཉེན་རྟོག་པ་སྟོང་ཕྲག་མང་པོ་ཡུལ་དངོས་སུ་བསླེབས་ཏེ། མི་མང་དང་གདོང་ཐུག་བྱུང་ནས་ཞི་རྒོལ་བ་མང་པོར་འཛིན་བཟུང་གཅར་རྡུང་བཏང་ཡོད་པ་མ་ཟད།  ཁ་སང་ཕྱི་དྲོར་ཞི་རྒོལ་བ་མང་ཆེ་བ་ཞིག་སྤྱི་སྤྱོད་རླངས་འཁོར་མང་པོ་ཞིག་གི་ནང་བཙན་གྱིས་བཅུག་སྟེ་ས་གནས་སོ་སོར་ཕྱིར་ལོག་བཏང་ཡོད་འདུག  བརྒྱུད་ལམ་དུ་ཐོན་པའི་གནས་ཚུལ་ལྟར་ན། ཟླ་འདིའི་ཟླ་མགོ་ཙམ་ལ་རྒྱ་ནག་གཞུང་ནས་ཚོང་གཉེར་ཁང་དེས་དབུལ་སྐྱོབ་མང་ཕན་ལ་ཁ་གཡར་ཏེ་རྒྱ་ནག་རྒྱལ་ཡོངས་ཀྱི་ས་གནས་ཁག་ཏུ་ཚོང་འདྲེན་བྱས་ཏེ། དངུལ་དངོས་ཧམ་ལེན་བྱེད་ཀྱི་ཡོད་པའི་ཉེས་མིང་འོག ཚོང་གཉེར་ཁང་འཛུགས་མཁན་ཀྲང་ཐན་མིན་སོགས་མཐོ་རིམ་མགོ་འཁྲིད་ཁག་ཅིག་འཛིན་བཟུང་བྱས་ཡོད་སྟབས། ཕྱི་ཚེས་ ༢༠ ཉིན་ཚོང་གཉེར་ཁང་དེས་ཛ་དྲག་བརྡ་ཁྱབ་ཅིག་སྤེལ་ཏེ། ཚོང་གཉེར་ཁང་དེ་འཛུགས་མཁན་ཀྲང་ཐན་མིན་སོགས་མཐོ་རིམ་མགོ་འཁྲིད་ཐག་ཅིག་རྒྱ་གཞུང་གིས་འཛིན་བཟུང་བྱས་ཏེ། ཧུའུ་ནན་ཡོང་ཀྲུའུ་ཉེན་རྟོག་ཁང་དུ་བཀག་ཉར་བྱས་ཡོད་སྟབས། ཚོང་གཉེར་ཁང་དེའི་ཚོགས་ཞུགས་དབང་པོ་སྐྱོན་རྣམས་ཟླ་འདིའི་ཕྱི་ཟླ་ ༢༡ ཉིན་པེ་ཅིན་དུ་ཛ་དྲག་འདུ་འཛོམས་དགོས་པ་དང་། འདུ་འཛོམས་ཏུ་ཞུགས་མཁན་ཚོའི་འགྲུལ་སྐྱོད་འགྲོ་སོང་ཚང་མ་ཚོང་དོན་ལྟེ་གནས་ནས་གཏོང་རྒྱུ་ཡིན་ལུགས་བསྒྲགས་ཏེ་ལས་འགུལ་མགོ་འཛུགས་བྱས་ཡོད་འདུག་ལ། ཚོང་གཉེར་ཁང་དེར་རྒྱ་ནག་རྒྱལ་ཡོངས་ནང་ཚོགས་མི་ས་ཡ་ ༦ ཙམ་ཡོད་འདུག གནད་དོན་དབྱེ་ཞིབ་པ་ཚོས། གློ་བུར་དུ་རྒྱ་ནག་གཞུང་གི་ལྟེ་གནས་གལ་ཆེན་ཁག་ཏུ་འདི་འདྲའི་གཞི་རྒྱ་ཆེ་བའི་ངོ་རྒོལ་ལས་འགུལ་བྱུང་བའི་དུས་སྐབས་སོགས་རྒྱུན་ལྡན་མིན་ལ། ངོ་རྒོལ་ལས་འགུལ་འདིས་འཚོགས་འཆར་ཡོད་པའི་ཏང་གི་ཚོགས་ཆེན་ ༡༩ པར་ཤུགས་རྐྱེན་ཆེན་པོ་ཐཻབས་སྲིད་པ་དང་། ལྷག་པར་དུ་སྤྱི་ཚོགས་ནང་གཡོ་འགུལ་སློང་བའི་རྐྱེན་རྩ་ལྟ་བུ་ཞིག་ཏུ་གྱུར་ཡོད་སྐོར་བརྗོད་ཀྱི་འདུག གསར་འགོད་པ། པདྨ་མཚོ།