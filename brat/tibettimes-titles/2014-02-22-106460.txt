
ཨོ་བྷ་མས་བོད་རང་བཙན་ལ་རྒྱབ་སྐྱོར་བྱེད་ཀྱི་མེད་ཟེར།

གཟའ་པ་སངས་ཉིན་ཨ་རིའི་ཕོ་བྲང་དཀར་པོ་རུ་༧གོང་ས་མཆོག་དང་ཨ་རིའི་སྲིད་འཛིན་ཨོ་བྷ་མ་རྣམ་གཉིས་མཇལ་འཕྲད་གནང་སྟེ་རྒྱ་གཞུང་གིས་བོད་པའི་ཆོས་དང་རིག་གཞུང་སྲུང་སྐྱོབ་དང་། ༧གོང་ས་མཆོག་གི་སྐུ་ཚབ་དང་བོད་རྒྱའི་གནད་དོན་ཐད་གྲོས་མོལ་གནང་དགོས་པའི་རེ་སྐུལ་གནང་ཡོད་འདུག ཨ་རིའི་ཕྱི་ཚེས་ ༢༡ ཉིན་གྱི་སྔ་དྲོའི་ཆུ་ཚོད་ ༡༠ པའི་སྟེང་ཨ་རིའི་ཕོ་བྲང་དཀར་པོའི་ས་ཁྲ་འགྲེམས་སྟོན་ཁང་དུ། བོད་མིའི་དབུ་ཁྲིད་༧གོང་ས་མཆོག་དང་ཨ་རིའི་སྲིད་འཛིན་ཨོ་བྷ་མ་རྣམ་གཉིས་མཇལ་འཕྲད་གནང་སྟེ་ཆུ་ཚོད་གཅིག་ལྷག་རིང་བོད་དོན་སྐོར་ལ་གསུང་མོལ་གནང་ཡོད་འདུག ཐེངས་འདིའི་མཇལ་འཕྲད་སྐོར་བོད་མིའི་སྒྲིག་འཛུགས་ཀྱི་གཞུང་འབྲེལ་དྲ་གནས་སུ། ཐེངས་འདིར་ཆུ་ཚོད་གཅིག་ལྷག་རིང་མཇལ་འཕྲད་སྐབས་ྋགོང་ས་མཆོག་གིས་གང་ཉིད་ཀྱི་སྐུ་ཚེའི་མཛད་ཁུར་གཙོ་བོ་གསུམ་སྟེ། འགྲོ་བ་མིའི་བརྒྱུད་ཀྱི་བཟང་སྤྱོད་གོང་མཐོར་སྤེལ་ཐབས་དང༌། ཆོས་ལུགས་ཕན་ཚུན་བར་གྱི་མཐུན་འབྲེལ་གོང་མཐོར་གཏོང་རྒྱུ། དེ་བཞིན་གང་ཉིད་མཆོག་བོད་མི་ཞིག་ཡིན་པའི་ཆ་ནས་བོད་ཀྱི་ཆོས་དང་རིག་གཞུང་སྲུང་སྐྱོབ་མཛད་རྒྱུའི་སྐོར་ངོ་སྤྲོད་མཛད་པ་དང༌། དབུ་ཁྲིད་རྣམ་གཉིས་བར་བོད་ནང་གི་ད་ལྟའི་གནས་སྟངས་སྐོར་དང་། དེ་བཞིན་དུས་རབས་ཉེར་གཅིག་ནང་བཟང་སྤྱོད་ལྡན་པའི་མམགོ་ཁྲིད་ཡོང་ཐབས་ཆེད། མི་རབས་གསར་པ་ཚོ་ཇི་ལྟར་སྐྱེད་སྲིང་བྱ་དགོས་སོགས་ཀྱི་སྐོར་བཀའ་སྡུར་ལྷུག་པོ་མཛད་ཡོད། ཅེས་བཀོད་འདུག དེ་བཞིན། ཨ་རིའི་ཕོ་བྲད་དཀར་པོའི་སྲིད་འཛིན་ལས་ཁུངས་ནས་གསལ་བསྒྲགས་སྤེལ་བའི་ནང་། སྲིད་འཛིན་མཆོག་གིས་བོད་མིའི་དབུ་ཁྲིད་༧གོང་ས་ཏཱ་ལའི་བླ་མ་མཆོག་ལ་མཇལ་འཕྲད་གནང་སོང་། སྲིད་འཛིན་མཆོག་གིས་རྒྱ་ནག་མི་མང་སྤྱི་མཐུན་རྒྱལ་ཁབ་ཀྱིས་བོད་ཀྱི་མཐུན་མོང་མ་ཡིན་པའི་ཆོས་དང་རིག་གཞུང་། སྐད་ཡིག་རྒྱུན་འཛིན་སོགས་ལ་བདག་གཅེས་སྲུང་སྐྱོབ་དང་མི་ཉམས་རྒྱུན་འཛིན་ཐོག་རྒྱབ་སྐྱོར་ཤུགས་ཆེན་གནང་གི་ཡོད་པ་དང་། བོད་མིའི་འགྲོ་བ་མིའི་ཐོབ་ཐང་ལ་སྲུང་སྐྱོབ་དགོས་སྐོར་བསྐྱར་དུ་ནན་བརྗོད་གནང་སོང་། སྲིད་འཛིན་མཆོག་གིས་ཏཱ་ལའི་བླ་མ་མཆོག་གི་འཚེ་མེད་ཞི་བ་དང་ཞི་བདེ་ཐད་ཀྱི་ཕྱག་ལས་ལ་བསྔགས་བརྗོད་དང་། ཏཱ་ལའི་བླ་མ་མཆོག་གིས་དབུ་མའི་ལམ་གྱི་ལངས་ཕྱོགས་འཛིན་གྱི་ཡོད་པར་རྒྱབ་སྐྱོད་ཡོད་པ་གསལ་སྟོན་གནང་སོང་། སྲིད་འཛིན་མཆོག་གིས་བོད་རྒྱའི་དཀའ་རྙོག་དེ་ཐད་ཀའི་གྲོས་མོལ་བརྒྱུད་སེལ་ཐབས་བྱེད་དགོས་པ་དང་། གྲོས་མོལ་གྱི་ལམ་ནས་རྒྱ་ནག་དང་བོད་མི་གཉིས་ཀར་བཟང་ཕྱོགས་ཀྱི་དོན་འབྲས་སོན་པ་ཞིག་ཡོང་རྒྱུར་སྐུལ་མ་ནན་མོ་གནང་སོང་། ཨོ་བྷ་མ་མཆོག་གིས་ཨ་རིའི་ངོས་ནས་བོད་རྒྱ་ནག་མི་མང་སྤྱི་མཐུན་རྒྱལ་ཁབ་ཀྱི་ཆ་ཤས་ཡིན་པའི་ལངས་ཕྱོགས་འཛིན་གྱི་ཡོད་པ་དང་། བོད་རང་བཙན་ལ་རྒྱབ་སྐྱོར་བྱེད་ཀྱི་མེད་སྐོར་གསུངས་སོང་། ཏཱ་ལའི་བླ་མ་མཆོག་གིས་བོད་རང་བཙན་དོན་གཉེར་གནང་གི་མེད་པ་དང་། ཏཱ་ལའི་བླ་མའི་སྐུ་ཚབ་དང་ལྷན་དུ་གྲོས་མོལ་བསྐྱར་གསོ་ཡོང་བའི་ཐུགས་རེ་གནང་གི་ཡོད་སྐོར་གསུངས་སོང་ལ། སྲིད་འཛིན་མཆོག་དང་ཏཱ་ལའི་བླ་མ་རྣམ་གཉིས་ཀྱིས་ཨ་རི་དང་རྒྱ་ནག་བར་བཟང་ཕྱོགས་ཀྱི་འབྲེལ་ལམ་དགོས་པ་གལ་ཆེན་ཡིན་པའི་དགོངས་ཚུལ་གཅིག་མཐུན་བྱུང་སོང་། ཞེས་བསྒྲགས་འདུག ཐེངས་འདིའི་དབུ་ཁྲིད་རྣམ་གཉིས་ཀྱི་མཇལ་འཕྲད་ཐད། བོད་མིའི་སྒྲིག་འཛུགས་ཀྱི་སྲིད་སྐྱོང་བློ་བཟང་སེང་གེ་མཆོག་གིས། སྲིད་འཛིན་ཨོ་བྷ་མ་དང་༧གོང་ས་མཆོག་མཇལ་འཕྲད་གནང་བ་དེས་བོད་ནང་དུ་དཀའ་སྡུག་མྱོང་བཞིན་པའི་བོད་མི་ཚོར་རེ་བ་ཆེན་པོའི་བརྡ་ལན་ཞིག་དང་། ཨ་རིའི་གཞུང་དང་མི་དམངས་ཀྱིས་རང་དབང་དང་དམངས་གཙོ་ལ་ཆོད་སེམས་བརྟན་པོ་ཡིན་པ་མཚོན་གྱི་ཡོད། སྲིད་འཛིན་མཆོག་གིས་དབུ་མའི་ལམ་ལ་རྒྱབ་སྐྱོར་དང་། རྒྱ་བོད་བར་དོན་སྙིང་ལྡན་པའི་གྲོས་མོལ་ཡོང་ཐབས་ལ་རྒྱབ་སྐྱོར་ཆེན་པོ་གནང་གི་ཡོད་པ་དེར་བསྔགས་བརྗོད་ཞུ་བཞིན་ཡོད་ཅེས་སོགས་གསུངས་འདུག མཇལ་འཕྲད་མ་གནང་སྔོན་ཙམ་ལ། རྒྱ་ནག་ཕྱི་སྲིད་ལྷན་ཁང་གི་མགྲིན་ཚབ་པས་འཆར་ཅན་ལྟར། ཐེངས་འདིར་ཨ་རིའི་གཞུང་གིས་ཏཱ་ལའི་བླ་མར་མཇལ་འཕྲད་གནང་འཆར་ཡོད་པ་དེ་ནི་རྒྱ་ནག་གི་ནང་སྲིད་ལ་ཐེ་གཏོག་བྱས་པ་ཞིག་ཆགས་ཀྱི་ཡོད་པ་མ་ཟད། བྱེད་སྤྱོད་དེ་དག་བརྒྱུད་ནས་རྒྱལ་སྤྱིའི་འབྲེལ་ལམ་ལའང་དོ་ཕོག་འགྲོ་སྲིད་སྐོར་གསར་འགོད་ལྷན་ཚོགས་ཤིག་གི་ཐོག་བརྗོད་འདུག འདི་ནི་ཨ་རིའི་སྲིད་འཛིན་ཨོ་བྷ་མས་༧གོང་ས་མཆོག་ལ་མཇལ་འཕྲད་གནང་ཐེངས་གསུམ་པ་དེ་ཆགས་ཡོད་ཅིང་། ཐེངས་དང་པོར་ ༢༠༡༠ ཟླ་ ༢ ཚེས་ ༡༨ ཉིན།  ཨ་རིའི་ཕོ་བྲང་དཀར་པོའི་ཁང་བརྩེགས་འོག་མའི་ས་ཁྲ་འགྲེམས་སྟོན་ཁང་དུ་མཇལ་འཕྲད་གནང་སྟེ་སྐར་མ་ ༧༠ ཙམ་རིང་གསུང་མོལ་གནང་ཡོད་པ་དང་། ཐེངས་གཉིས་པར་ ༢༠༡༡ ཟླ་ ༧ ཚེས་ ༡༦ ཉིན། སླར་ཡང་ཕོ་བྲང་དཀར་པོའི་ནང་མཇལ་འཕྲད་གནང་སྟེ་སྐར་མ་ ༤༥ རིང་གསུང་མོལ་གནང་ཡོད། ཐེངས་འདི་ནི་ཨ་རིའི་སྲིད་འཛིན་ཨོ་བྷ་མ་༧གོང་ས་མཆོག་ལ་མཇལ་འཕྲད་གནང་ཐེངས་གསུམ་པ་དང་། ཨོ་བྷ་མ་སྐབས་གཉིས་པའི་སྲིད་འཛིན་དུ་བསྡད་རྗེས་ཀྱི་མཇལ་འཕྲད་དང་པོ་དེ་ཆགས་ཡོད། བྷ་རཱེག་ཨོ་བྷ་མ་ཨ་རིའི་སྲིད་འཛིན་མ་ཆགས་སྔོན་ལའང་༧གོང་ས་མཆོག་དང་མཇལ་འཕྲད་ཐེངས་གཅིག་བྱུང་ཡོད་འདུག