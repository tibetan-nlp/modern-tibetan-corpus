བརྡ་འཕྲིན་གསར་བརྗེ་དང་།
ངོ་དེབ་ནང་གི་འཛམ་གླིང་།

འཛམ་གླིང་ཐོག་དར་ཁྱབ་ཆེན་པོ་འགྲོ་བཞིན་པའི་སྤྱི་ཚོགས་དྲ་འབྲེལ་ངོ་དེབ་བརྒྱུད་གཏོང་བྱས་ཏེ་ལོ་ངོ་ ༡༠ ཧྲིལ་བོ་འཁོར་བའི་དུས་དྲན་དང་བསྟུན་ཏེ། བརྒྱུད་ལམ་ཁག་ཏུ་ངོ་དེབ་གཙོས་པའི་དྲ་གནས་ཁག་གི་སྐོར་གླེང་སློང་ཤུགས་ཆེ་རུ་ཕྱིན་ཡོད་པ་དང་། རྒྱལ་སྤྱིའི་དྲ་དམངས་ཚོས་དགའ་བསུ་ཆེན་པོ་བྱེད་ཡུལ་ངོ་དེབ་ (Facebook) དང་། ཌོའུ་ཌར་ (Twitter) ། སྐད་འཕྲིན་ (Wechat) ། ལཱན་ (Line) ། ཁེའུ་ཁེའུ་ (QQ) སོགས་ཀྱི་ནུས་པ་དང་ཤུགས་རྐྱེན། མདུན་ལམ་སོགས་ཀྱི་སྐོར་དཔྱད་གླེང་གཤིབ་བསྡུར་མང་པོ་བྱེད་བཞིན་འདུག ངོ་དེབ་ཞེས་པ་དེ་ ༢༠༠༤ ལོའི་ཟླ་ ༢ ཚེས་ ༤ ཉིན་ཨ་རིའི་ཧར་ཝ་ཌི་གཙུག་ལག་སློབ་གྲྭའི་སློབ་མ་མག་ཛུ་ཁར་བྷག་ (Mark Zuckerberg) ཟེར་བ་དང་། ཁོ་རང་གི་གྲོགས་པོ་ཨེ་ཌོར་ཌོ་དང་། ཨན་ཌེའུ་སོགས་མཉམ་འབྲེལ་ཐོག་གསར་གཏོད་བྱས་པ་ཞིག་ཡིན་ཞིང་། ༢༠༠༤ ལོའི་མཇུག་བར་མང་ཚོགས་ས་ཡ་ ༡ ཙམ་གྱིས་བེད་སྤྱོད་གཏོང་མགོ་ཚུགས་ཡོད་པ་དང་། དེང་སྐབས་ངོ་དེབ་ནི་སྤྱི་ཚོགས་དྲ་གནས་ཁག་ཡོངས་ལས་བྲིན་རྒྱུག་ཆེ་ཤོས་ཨང་དང་པོར་སོན་ཡོད། ལོ་རེར་ཆ་སྙོམ་ངོ་དེབ་བེད་སྤྱོད་གཏོང་མཁན་ས་ཡ་ ༣༥ ཙམ་འཕར་ཡོད་པ་དང་། ད་ལྟ་འཛམ་གླིང་ཐོག་བེད་སྤྱོད་གཏོང་མཁན་ཐེར་འབུམ་ ༡།༢༣ ལྷག་ལ་སོན་ཡོད་སྟབས། ལོ་རེའི་ཡོང་འབབ་ཨ་སྒོར་ཐེར་འབུམ་ ༡།༥ ལྷག་ཡིན་འདུག ངོ་དེབ་ཁེ་ལས་ལ་ཨ་སྒོར་ཐེར་འབུམ་ ༡༠༠།༥༠ ལྷག་གི་རིན་ཐང་ཡོད་ཅིང་། ངོ་དེབ་ཁེ་ལས་ཀྱི་འགན་འཛིན་མག་ཛུ་ཁར་བྷག་ལགས་སུ་ཨ་སྒོར་ཐེར་འབུམ་ ༡༩ ལྷག་ཡོད་པའི་འཛམ་གླིང་གི་ཕྱུག་བདག་ཆེ་ཤོས་ ༡༠༠ ནང་དུ་ཚུད་ཡོད་འདུག མག་ཛུ་ཁར་བྷག་ལགས་ཀྱིས་མ་འོངས་པའི་ལོ་ ༡༠ ནང་གི་ལས་འཆར་སྐོར་ལ་ “ མ་འོངས་པའི་ལོ་ ༡༠ ནི་འདས་པའི་ལོ་ ༡༠ ལས་སྤྲོ་སེམས་འཁོལ་བ་ཞིག་ཆགས་ངེས་ཡིན། འདས་པའི་ལོ་ ༡༠ ནི་དྲ་རྒྱ་ཇུས་བཀོད་དང་སྤུས་ཀ་ཇེ་ལེགས་སུ་གཏོང་ཐབས་ལ་འབད་ཡོད་ཅིང་། མ་འོངས་པའི་ལོ་ ༡༠ ནང་སྔར་ལྷག་གསར་གཏོད་རང་བཞིན་ལྡན་པའི་མ་ལག་སྣ་ཚོགས་བཟོས་ཏེ་ངོ་དེབ་ཁེ་ལས་ཀྱིས་དྲ་དམངས་ཚོའི་མངོན་འདོད་བསྒྲུབ་ཐུབ་པ་བྱ་རྒྱུ་ཡིན” ཅེས་བརྗོད་འདུག གཞན། དེང་སྐབས་བརྡ་འཕྲིན་བརྒྱུད་ལམ་ནང་ཐོལ་བརྒལ་རང་བཞིན་གྱིས་དར་ཁྱབ་ཆེན་པོ་འགྲོ་བཞིན་པའི་སྐད་འཕྲིན་ཞེས་པ་དེ། ༢༠༡༡ ལོར་རྒྱ་ནག་ཀུང་ཀྲུག་གྲོང་ཁྱེར་གྱི་ཕྱུག་བདག་ཆེན་མོ་མཱ་ཧོ་ཐིན་ (Ma Huateng) གྱི་ཁེ་ལས་ (Tencent Guangzhou Research and Project center) ཞེས་པས་གསར་གཏོད་བྱས་ཤིང་། ལོ་དེ་རང་ལ་མང་ཚོགས་ས་ཡ་ ༤ ལྷག་གིས་བེད་སྤྱོད་བཏང་ཡོད་པ་དང་། དེང་སྐབས་འཛམ་གླིང་གི་སྐད་ཡིག་ ༡༥ ཙམ་ནང་། ཟླ་རེར་བེད་སྤྱོད་གཏོང་མཁན་དུང་ཕྱུར་ ༢།༧༢ ལྷག་ཡོད་པ་དང་། ལོ་རེའི་ཡོང་འབབ་ཨ་སྒོར་དུང་ཕྱུར་ ༦།༤༥ ལྷག་ཡིན་འདུག ད་ཆར་ཁེ་ལས་དེར་ཨ་སྒོར་ཐེར་འབུམ་ ༡༠༠ ཙམ་གྱི་རིན་ཐང་ལྡན་ཞིང་། ཁེ་ལས་ཀྱི་བདག་པོ་མཱ་ཧོ་ཐིན་ལགས་ནི་ཨ་སྒོར་ཐེར་འབུམ་ ༡༠།༢ ལྷག་ཡོད་པའི་འཛམ་གླིང་གི་ཕྱུག་བདག་ ༥༠༠ ལས་ཨང་ ༡༧༣ པ་དང་རྒྱ་ནག་གི་ཕྱུག་བདག་ཨང་ ༢ པ་ཆགས་ཡོད་འདུག རྒྱ་ནག་ནང་དར་ཁྱབ་ཆེན་པོ་འགྲོ་བཞིན་པའི་ཁེའུ་ཁེའུ་ (QQ) ཞེས་པ་དེ་ནི། གོང་གི་རྒྱ་ནག་ཀུང་ཀྲུག་གྲོང་ཁྱེར་གྱི་ཕྱུག་བདག་ཆེན་མོ་མཱ་ཧོ་ཐིན་ (Ma Huateng) དང་ཀྲང་ཌེ་ཏུང་ (Zhang Zhidong )གཉིས་ཀྱིས་ ༡༩༩༩ ལོར་གསར་གཏོད་བྱས་ཤིང་། དེང་སྐབས་འཛམ་གླིང་གི་སྐད་ཡིག་མི་འདྲ་བ་ ༡༥ ཙམ་ནང་བེད་སྤྱོད་གཏོང་མཁན་དུང་ཕྱུར་ ༧།༥༢ ལྷག་ཡོད་འདུག ཁེའུ་ཁེའུ་ལོ་རེའི་ཡོང་འབབ་རྒྱ་སྒོར་ཐེར་འབུམ་ ༢། ༡༦ ཡིན་པ་དང་། ལོ་རེ་བཞིན་ཡོངས་འབབ་བརྒྱ་ཆ་ ༡༠ ལྷག་འཕར་བཞིན་ཡོད་འདུག རྒྱ་ནག་ནང་བཀོལ་སྤྱོད་གཏོང་མཁན་མང་ཤོས་ཨང་དང་པོ་སྐད་འཕྲིན་དང་། གཉིས་པ་ཁེའུ་ཁེའུ་ཆགས་ཡོད་འདུག་ལ། མི་འབོར་གྱི་ཆ་ནས་ཁེའུ་ཁེའུ་ཟེར་བ་དེ་འཛམ་གླིང་ཐོག་བྲིན་རྒྱུག་ཆེ་ཤོས་ཨང་གསུམ་པ་དེ་ཆགས་ཡོད་འདུག ཌོའུ་ཌར་ ( Twitter) ཞེས་པ་དེ་ ༢༠༠༦ ལོར་ཨ་རིའི་སཱན་ཧྥིན་སེ་སི་ཁཱོ་ནང་སྐུ་ཞབས་ཇེག་ ( Jack Dorsey) ལགས་ཀྱི་གཙོས་ཨེ་ཝན་དང་བྷེ་ཛི། ནོའུ་བཅས་ཀྱིས་གསར་གཏོད་བྱས་ཤིང་། ༢༠༡༢ ལོའི་བར་འཛམ་གླིང་ནང་བེད་སྤྱོད་གཏོང་མཁན་ས་ཡ་ ༥༠༠ ལྷག་བྱུང་ཡོད་ཀྱང་། ལོ་དེའི་སྔ་ཕྱིར་སྤུས་ཚད་མཐོ་བའི་སྤྱི་ཚོགས་དྲ་རྒྱ་གཞན་མང་པོ་ཞིག་ཐོན་པའི་ཤུགས་རྐྱེན་འོག་ཌོའུ་ཌར་བཀོལ་སྤྱོད་གཏོང་མཁན་ཇེ་ཉུང་དུ་ཕྱིན་ཏེ་ད་ཆར་ས་ཡ་ ༢༠༠ ཙམ་ལས་མེད་པ་དང་། ༢༠༡༣ ལོར་ཁེ་ལས་དེའི་ཡོང་འབབ་ཨ་སྒོར་ས་ཡ་ ༦༤༥ ཙམ་མར་ཆག་ཡོད་འདུག ལཱན་ (Line ) ཞེས་པ་དེ་ནི་ ༢༠༡༡ ལོར་ལྷོ་ཀོ་རེ་ཡའི་ནང་ཡོད་པའི་ (NHN Corporation) ཞེས་པའི་ཉི་ཧོང་གི་ཁེ་ལས་ཤིག་གིས་གསར་བཟོ་བྱས་ཤིང་། ཐོག་མའི་ལོ་གཅིག་དང་ཕྱེད་རིང་བཀོལ་སྤྱོད་བྱེད་མཁན་ས་ཡ་ ༢༠༠ ཙམ་བྱུང་ཡོད་པ་དང་། རིམ་གྱིས་དར་ཁྱབ་ཕྱིན་ཏེ་ ༢༠༡༣ ལོའི་ཟླ་ ༡༡ ཚེས་ ༢༥ བར་བེད་སྤྱོད་གཏོང་མཁན་ས་ཡ་ ༣༠༠ ལས་བརྒལ་ཏེ་ལོ་རེའི་ཡོང་འབབ་ཨ་སྒོར་ས་ཡ་ ༡༢༠ ཙམ་ཡིན་འདུག གནད་དོན་དེའི་སྐོར་ལ་ལོན་ཌོན་གཙུག་ལག་སློབ་ཆེན་གྱི་སྤྱི་ཚོགས་འབྲེལ་ལམ་ཐོག་གི་ཆེད་ལས་མཁས་པ་ཌེ་ནེལ་ (Daniel Miller) ལགས་ཀྱིས། དེང་སྐབས་ངོ་དེབ་འཛམ་གླིང་ཐོག་བྲིན་རྒྱུག་ཆེན་པོ་ཆགས་དོན་གཙོ་བོ་དྲ་གནས་འདིར་དེ་སྔའི་དྲ་གནས་གཞན་དག་དང་བསྡུར་ན་ཁྱད་ཆོས་མང་བ་ཡོད་པ་དང་། འབྱུང་ལག་རྩལ་འཕེལ་རྒྱས་ཕྱིན་པ་དང་བསྟུན་ཏེ་ངོ་དེབ་ལས་ལྷག་གི་ཁྱད་ཆོས་མང་བའི་དྲ་གནས་མང་པོ་འཐོན་ངེས་ཡིན་སྟབས། རིམ་གྱིས་ངོ་དེབ་བེད་སྤྱོད་གཏོང་མཁན་ཉུང་དུ་འགྲོ་རྒྱུ་ཡིན་སྐོར་བརྗོད་འདུག དེང་སྐབས་འཛམ་གླིང་ཐོག་ངོ་དེབ་བཀོལ་སྤྱོད་གཏོང་མཁན་ཐེར་འབུམ་ ༡།༢༣ དང་། སྐད་འཕྲིན་བེད་སྤྱོད་གཏོང་མཁན་ཐེར་འབུམ་ ༡། ཁེའུ་ཁེའུ་བེད་སྤྱོད་གཏོང་མཁན་དུང་ཕྱུར་ ༧ ལྷག ལཱན་བེད་སྤྱོད་གཏོང་མཁན་དུང་ཕྱུར་ ༣ ། ཌོའུ་ཌར་བེད་སྤྱོད་གཏོང་མཁན་དུང་ཕྱུར་ ༢ བཅས་ཡིན་འདུག ༢༠༡༤ ནས་ ༢༠༡༧ བར་ངོ་དེབ་བེད་སྤྱོད་གཏོང་མཁན་ས་ཡ་ ༣༠ དང་། ཌོའུ་ཌར་བེད་སྤྱོད་གཏོང་མཁན་ས་ཡ་ ༢༠ ཙམ་མར་ཆག་རྒྱུ་ཡིན་པ་དང་། གཞན་སྐད་འཕྲིན་བེད་སྤྱོད་བྱེད་མཁན་ས་ཡ་ ༤༠ དང་། ལཱན་བེད་སྤྱོད་གཏོང་མཁན་ས་ཡ་ ༢༠ ལྷག་ཡར་འཕར་རྒྱུ་ཡིན་པའི་ཚོད་དཔག་བྱེད་བཞིན་ཡོད། གསར་འགོད་པ། དོན་གྲུབ།