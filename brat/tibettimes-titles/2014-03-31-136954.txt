༧གོང་ས་མཆོག་གི་གསུང་འཕྲིན།

༸གོང་ས་མཆོག་གིས་འབའ་བ་ཕུན་ཚོགས་དབང་རྒྱལ་འདས་གྲོངས་སུ་གྱུར་བར་ཐུགས་གསོའི་གསུང་འཕྲིན་ཞིག་སྩལ་ཡོད་འདུག ཁ་སང་ཕྱི་ཚེས་ ༣༠ ཉིན་བོད་མི་གསར་བརྗེ་བ་འབའ་བ་ཕུན་ཚོཊ་དབང་རྒྱལ་སྐུ་གྲོངས་པའི་གནས་ཚུལ་ཐོན་རྗེས། ༸གོང་ས་མཆོག་གིས་ཐུགས་གསོའི་གསུང་འཕྲིན་ཞིག་བསྩལ་ཡོད་འདུག་ལ། བོད་མིའི་སྒྲིག་འཛུཊ་ཀྱི་དྲ་རྒྱའི་སྟེང་བཀོད་པའི་༧གོང་ས་མཆོག་གི་གསུང་འཕྲིན་དེའི་ནང་། འབའ་བ་ཕུན་ཚོགས་དབང་རྒྱལ་རྒྱ་ནག་པེ་ཅིང་སྨན་ཁང་ཞིག་ཏུ་སྐུ་ཚེའི་འཕེན་པ་རྫོགས་པའི་གནས་ཚུལ་ཤེས་རྟོགས་བྱུང་བར་ངོས་རང་ཧ་ཅང་བློ་ཕམ་བྱུང་། དམ་པ་ཁོང་ནི་བོད་མིའི་ཁེ་ཕན་བསྒྲུབ་ཆེད་ལྷག་བསམ་བཟང་པོས་སྐུལ་བའི་གུང་ཁྲན་ཏང་མི་ངོ་མ་ཞིག་ཡིན། དམ་པ་ཁོང་འདས་གྲོངས་སུ་གྱུར་བ་དེས་ང་ཚོར་གྲོགས་པོ་བློས་ཐུབ་གཅིག་མེད་པ་ཆགས་ཡོད། ཕྱི་ལོ་ ༡༩༥༡ ལོར་དམ་པ་ཁོང་གིས་རྒྱ་མིའི་ལས་བྱེད་པ་ཁྲིད་ནས་ལྷ་སར་འབྱོར་སྐབས་ངོས་དང་ཐོག་མར་ཐུག་བྱུང་། སྐབས་དེར་ཁོང་ལ་ཕུན་དབང་ཞེས་འབོད་བཞིན་ཡོད། དེའི་རྗེས་ཕྱི་ལོ་ ༡༩༥༤ ལོ་ནས་ ༡༩༥༥ ལོར་ངོས་རང་རྒྱ་ནག་གི་རྒྱལ་ས་པེ་ཅིང་གིས་གཙོས་གྲོང་ཁྱེར་ཁག་ཏུ་སྐྱོད་སྐབས་དམ་པ་ཁོང་གིས་ངའི་སྐད་བསྒྱུར་གནང་སྟེ་རིམ་བཞིན་ངོས་གཉིས་གྲོགས་པོ་ཡག་པོ་ཞིག་ཆགས་པ་རེད། ལྷག་པར་དུ་གཙོ་འཛིན་མའོ་དང་ངོས་གཉིས་མཇལ་འཕྲད་ཐེངས་མང་སྐབས་དམ་པ་ཁོང་གིས་ངོས་ཀྱི་སྐད་བསྒྱུར་གནང་སྟེ་ཕན་ཐོགས་ཧ་ཅང་ཆེན་པོ་བྱུང་། དམ་པ་ཁོང་ནི་མ་ཁེ་སི་རིང་ལུགས་ཐོག་མཁྱེན་རྒྱ་ཡངས་པོ་ཡོད་པ་དང་། ངོས་ཀྱིས་མ་ཁེ་སི་རིང་ལུགས་སྐོར་གང་ཤེས་པ་དེ་དག་དམ་པ་ཁོང་ནས་ཤེས་བྱུང་། སྐབས་དེར་བོད་ཀྱི་ཆབ་སྲིད་དང་སྤྱི་ཚོགས་ཀྱི་གནས་སྟངས་རྗེས་ལུས་ཡིན་པར་བརྟེན་དེར་སྐྱོན་ཆ་ཡོད་པར་གཟིགས་ཏེ་གུང་ཁྲན་རིང་ལུགས་ཐོག་ནས་བསྒྱུར་བཅོས་གཏོང་ཐུབ་རྒྱུའི་ཡིད་ཆེས་རྙེད་པའི་བོད་མིའི་གྲས་སུ་གཅིག་དམ་པ་ཁོང་ཆགས་ཡོད། ཕུན་དབང་དམ་པ་ཁོང་གིས་གུང་ཁྲན་ཏང་ངོ་མ་ཞིག་ཡིན་བཞིན་དུ་རང་ཉིད་བོད་པ་ཞིག་ཡིན་པའི་འདུ་ཤེས་ནམ་ཡང་མ་དོར་བར་བོད་མི་རིགས་ཀྱི་ཐུན་མིན་རིག་གཞུང་ལ་དགའ་སྤོབས་བྱས་ཐུབ་པའི་མིག་དཔེ་བཟང་པོ་ཞིག་བཞག་ཡོད། ངོས་དང་ཐོག་མར་ཐུག་སྐབས་དམ་པ་ཁོང་རྒྱ་མིའི་སྐུ་ཚབ་ལྷན་དུ་ཡོད་ཀྱང་ངོས་ལ་ཕྱག་འཚལ་བྱུང་བར་ཧང་སང་བྱུང་། ཕྱོགས་མཚུངས་སྐབས་དེར་རྒྱ་མིའི་སྐུ་ཚབ་རྣམས་མའོ་སྒྲིག་ཆས་གྱོན་ཡོད་ཀྱང་། ཕུན་དབང་དམ་པ་ཁོང་གིས་བོད་ཀྱི་ཕྱུ་པ་གྱོན་འདུག་པར་ངོས་ཀྱིས་འདྲི་སྐབས་ཁོང་གིས་གུང་ཁྲན་གསར་བརྗེ་ཟེར་བ་ཆ་ལུགས་གཙོ་བཟུང་བྱས་ན་ནོར་འཁྲུལ་ཡིན་པ་དང་། གཙོ་བོ་བསམ་བློའི་གསར་བརྗེ་དགོས་པ་བརྗོད་བྱུང་། དེར་བརྟེན། བོད་མི་གུང་ཁྲན་ཞིག་བྱེད་དགོས་ན་བོད་ཀྱི་རིག་གཞུང་དོར་དགོས་བསམ་པའི་བསམ་བློ་དམ་པ་ཁོང་ལ་ནམ་ཡང་མེད་པ་དེ་ངོས་ཀྱིས་གསལ་རྟོགས་ཐུབ་བྱུང་། དམ་པ་ཁོང་གིས་ལྷག་བསམ་རྣམ་དག་ཐོག་ནས་གུང་ཁྲན་ཡང་དག་པ་ཞིག་བྱས་ཡོད་ཀྱང་བོད་མི་རིགས་ཀྱི་འདུ་ཤེས་གཙིགས་ཆེར་འཛིན་པ་དེས་རྒྱ་ནག་མགོ་ཁྲིད་ཚོར་མཐོང་ཕྱོགས་ཤིག་ཡོད་པར་བརྟེན་ལོ་ ༡༨ རིང་བཙོན་ཁང་དུ་དཀའ་སྡུག་ཚད་མེད་མྱངས་དགོས་བྱུང་ཡོད་ཀྱང་སྙིང་སྟོབས་ནམ་ཡང་ཞུམ་མེད་པ་མ་ཟད། བགྲེས་ཡོལ་དུ་ཕེབས་རྗེས་སུའང་བོད་མིའི་ཐོབ་ཐང་དང་བདེ་དོན་ཆེད་བློ་ཚབས་ཧ་ཅང་གནང་བ་མ་ཟད། གོ་སྐབས་ནམ་བྱུང་སྐབས་རྒྱ་ནག་དཔོན་རིགས་ཚོར་ཞུ་སྐུལ་གནང་བཞིན་ཡོད། དམ་པ་ཁོང་ལྷག་བསམ་རྣམ་དག་དང་དྲང་པོ་དྲང་བཞག་ཤིག་ཡིན་སྟབས། ངོས་རང་ཁོང་དང་ནམ་ཐུག་སྐབས་དགའ་པོ་ཡོད། ངོས་ཀྱིས་དམ་པ་ཁོང་དང་སླར་ཡང་ཐུག་རྒྱུའི་རེ་བ་འཆང་བཞིན་ཡོད་ཀྱང་དེ་ལྟར་ བྱུང་མེད། ངོས་ཀྱིས་དམ་པ་ཁོང་བདེ་འགྲོའི་རྟེན་བཟང་ཞིག་ཐོབ་པའི་སྨོན་ལམ་རྒྱག་རྒྱུ་དང་ཤུལ་ལུས་བཟའ་ཟླ་དང་བུ་ཕྲུག་རྣམས་ལ་གདུང་སེམས་མཉམ་སྐྱེད་ཞུ་རྒྱུ་ཡིན། ཞེས་གསུངས་ཡོད་འདུག གསར་འགོད་པ། དོན་གོ