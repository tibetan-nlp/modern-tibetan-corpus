
བོད་མིའི་སྒྲིག་འཛུགས་ཀྱི་ལས་བྱེད་ཚོས་མི་མང་ལ་ཞབས་ཞུ་ཡག་པོ་སྒྲུབས་ཨ།

ད་རེབ་ཀྱི་གྲོས་ཚོགས་མཇུག་བསྡོམས་སྟེང་སྤྱི་འཐུས་ཚོགས་གཙོ་མཆོག་གིས། མི་མང་གིས་འཛིན་སྐྱོང་དང་ལས་བྱེད་ཚོས་བཀའ་མོལ་གནང་སྟངས་དང་ཚིག་བེད་སྤྱོད་གཏོང་སྟངས་སོགས་ཀྱི་ཐོག་ཡག་པོ་མ་མཐོང་བ་ཡིན་ན། ལས་བྱེད་བྱེ་བྲག་པར་བསམ་ཚུལ་ཡོད་པ་བཤད་མི་དགོས་པ་མ་ཟད། བོད་མིའི་སྒྲིག་འཛུགས་ཀྱི་ཀ་བ་གསུམ་ལ་མཐོང་སྣང་ཞན་པོ་ཆགས་འགྲོ་བཞིན་ཡོད་སྐོར་གསུངས་སོང་། ཟླ་འདིའི་ཚེས་ ༢༤ ཉིན་གྱི་ཕྱི་དྲོའི་ཆུ་ཚོད་ ༤།༠༠ ཡས་མས་སུ་སྐབས་བཅོ་ལྔ་བའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་བརྒྱད་པ་མཇུག་སྒྲིལ་ཡོད་ཅིང་། མཇུག་བསྡོམས་གཏམ་བཤད་གནང་སྐབས་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་གིས། ཉིན་ ༡༡ རིང་གི་ཚོགས་འདུའི་སྐབས་མཚམས་རེར་དགོང་དྲོའི་ཆུ་ཚོད་ ༨།༠༠ ཡན་ལྷག་པའི་གནས་སྟངས་བྱུང་ཡང་། སྲིད་སྐྱོང་མཆོག་གིས་དབུས་པའི་བཀའ་བློན་རྣམ་པ་དང་། ཚོགས་གཙོ་གཞོན་པ་དབུས་པའི་སྤྱི་འཐུས་ཚང་མས་ལས་རིམ་ཆ་ཚང་ནང་ཐུགས་འཁུར་ཆེན་པོས་མཉམ་ཞུགས་ཀྱིས། དོན་དང་ལྡན་པའི་བགྲོ་གླེང་དང་འཛིན་སྐྱོང་གིས་སྤྱི་འཐུས་རྣམ་པའི་དྲི་བར་ལན་འདེབས་དང་གསལ་བཤད་གནང་སྟེ། སྤྱི་འཐུས་རྣམ་པར་ཐུགས་དོགས་ཡོད་པ་དང་གནས་ཚུལ་གསལ་བོ་མ་ཆགས་པ་གསལ་བོ་བཟོས་སོང་མ་བ་མ་ཟད། གྲོས་ཚོགས་བརྒྱུད་དེ་བོད་ཕྱི་ནང་གཉིས་ཀྱི་བོད་མི་ཚང་མར་གནས་ཚུལ་མང་དག་ཅིག་གསལ་བོ་བཟོ་ཐུབ་སོང་བ་དང་། སྤྱི་འཐུས་ཚོས་དྲི་བ་དྲིས་ལན་དང་ཐུགས་སྣང་གཞེན་སྐུལ། གཞུང་འབྲེལ་གྲོས་ཆོད་གྲོས་འཆར། མང་ཚོགས་རྩིས་ཁྲ་ཚོགས་ཆུང་གི་སྙན་ཐོ། བོད་མི་མང་སྤྱི་འཐུས་ལྷན་ཚོགས་ཀྱི་ཆེད་འཛུགས་ཚོགས་ཆུང་གི་སྙན་ཐོ་ཚང་མར་གོ་སྐབས་བཞེས་ཏེ། འཁུར་ཆེན་པོས་ཆ་ཤས་བླངས་པར་ཐུགས་རྗེ་ཆེ་ཞུས་སོང་། ཚོགས་གཙོ་མཆོག་གིས་བོད་མིའི་སྒྲིག་འཛུགས་སྐོར་ལ་གསུངས་དོན། ད་རེབ་གྲོས་ཚོགས་ནང་ལས་བྱེད་ཚོའི་གནས་ཚུལ་མང་པོ་ཞིག་གླེང་སློང་བྱུང་བ་རེད། ལྷག་པར་དུ་འཛིན་སྐྱོང་གི་ལས་དོན་དང་འབྲེལ་བའི་ཐོག་སྤྱི་འཐུས་རྣམ་པས་སྔར་དང་མ་འདྲ་བའི་བསྟོད་བསྔགས་མང་པོ་གནང་སོང་། འཛིན་སྐྱོང་གི་ངོས་ནས་འགན་ཆེན་པོ་བཞེས་ཏེ་སྐབས་རེར་ང་ཚོའི་སེམས་ནང་བཀའ་བློན་རྣམ་པ་ཕྱོགས་ཕེབས་མང་པོ་གནང་གི་འདུག་པའི་བསམ་བློ་ཡོང་གི་ཡོད་ཀྱང་། ཕྱོགས་ཕེབས་གནང་དགོས་པ་དེ་ཡང་མི་མང་གི་བདེ་རྩ་དང་བོད་ཀྱི་བདེན་པའི་འཐབ་རྩོད་ཆེད་དུ་ཡིན་སྟབས། དེའི་ཐོག་གང་གནང་བཞག་པ་དེ་གྲོས་ཚོགས་བརྒྱུད་ནས་གསལ་བོ་ཆགས་རྒྱུ་དང་། ལྷག་པར་དུ་འཛིན་སྐྱོང་ལ་གྲོས་ཚོགས་འཐུས་མི་རྣམ་པས་བསྟོད་བསྔགས་གནང་སྐབས་འཛིན་སྐྱོང་གིས་གསུང་བ་ལྟར། ལས་བྱེད་ཚོ་སེམས་ཤུགས་འཕར་བའི་རྒྱུ་ཞིག་ཆགས་ཀྱི་ཡོད་པ་རེད། ང་ཚོའི་ལས་དོན་གང་བྱས་ཀྱང་། གང་ཟག་གཅིག་གིས་བསྒྲུབ་ཐབས་མེད་སྟབས། སྲིད་སྐྱོང་མཆོག་ལ་བཀའ་ཤག་ཁྱོན་ཡོངས་ཀྱིས་མཉམ་རུབ་དང་རྒྱབ་སྐྱོར་དགོས་ཀྱི་ཡོད། དེ་བཞིན། ལྷན་ཁང་སོ་སོའི་ལས་དོན་བསྒྲུབས་སྐབས་བཀའ་བློན་ལ་འཛིན་སྐྱོང་གི་ལས་ཀྱི་སྣེ་ མོ་བ་དྲུང་ཆེ་ལས་བྱེད་བར་དང་། དབུས་དང་ཡན་ལག་ཚང་མས་ཐུགས་འགན་བཞེས་ཏེ་ནུས་འདོན་དགོས། ཞེས་གསུངས་སོང་། ཡང་ཁོང་གིས་མུ་མཐུད་གསུངས་དོན། ད་ལྟ་ཡག་པོ་ཡོད་བསྡད་པ་དེ་ད་དུང་ཡག་ཏུ་གཏོང་རྒྱུའི་འབད་བརྩོན་གནང་རྒྱུ་དང་། ལྷག་པར་དུ་གྲོས་ཚོགས་ནང་སྤྱི་འཐུས་གཉིས་གསུམ་ཅིག་གིས་ལས་བྱེད་ཚོའི་རྣམ་འགྱུར་སྟོན་སྟངས་ཐོག་བཀའ་མོལ་དེ་འདྲ་བྱུང་བ་རེད། དེ་ལས་བྱེད་ཚང་མ་མ་རེད། རེ་ཟུང་གི་ཐོག་ནས་ཡོང་གི་ཡོད་པ་རེད། ༧གོང་ས་མཆོག་གིས་ལས་བྱེད་ཚོར་བཀའ་སློབ་གནང་སྐབས། མཛད་གཙོ་རྣམ་པ་ནས་ལས་བྱེད་ཚང་མས་མི་མང་གི་ཞབས་ཞུ་སྒྲུབ་མཁན་ཡིན་བསམ་པའི་ལས་ཀ་བྱེད་དགོས་པ་རེད་ཅེས་བཀའ་གནང་གི་ཡོད་པ་ལྟར། ལས་བྱེད་ཚོའི་ངོས་ནས་ཀྱང་ང་ཚོ་མི་མང་གི་ཞབས་ཞུ་སྒྲུབ་མཁན་ཡིན། མི་མང་ནང་གནས་སྟངས་འདྲ་མིན་མང་པོ་ཞིག་ཡོད་པ་རེད། གནས་སྟངས་ཡག་པོ་དང་ངན་པ། ཞུ་ཤེས་མཁན་དང་མི་ཤེས་མཁན་མང་པོ་ཞིག་ཡོང་གི་ཡོད་སྟབས། ལས་བྱེད་ཚོའི་གམ་དུ་བཅར་སྐབས་མི་མང་གི་བདེ་སྡུག་ཞིག་དང་རེ་བ་ཆེན་པོ་ཞིག་བརྒྱབ་ནས་ཡོང་གི་ཡོད་པ་རེད། དཀའ་ངལ་འཕྲད་སྐབས་དཀའ་ངལ་དེ་ལས་ཆེ་བ་མི་འདུག་བསམ་པའི་ཚོར་བ་ཞིག་ཡོད་པ་རེད། དེ་འདྲའི་དཀའ་ངལ་ཞིག་འཁུར་ཡོང་སྐབས་འཛིན་སྐྱོང་གི་ལས་བྱེད་ཚོའི་ངོས་ནས་ཀྱང་རྣམ་འགྱུར་སྟོན་སྟངས། བཀའ་མོལ་གནང་སྟངས། ཚིག་བེད་སྤྱོད་གཏོང་སྟངས་སོགས་ཀྱི་ཐོག་ཡག་པོ་ཞིག་མ་མཐོང་བ་ཡིན་ན། ལས་བྱེད་བྱེ་བྲག་པར་བསམ་ཚུལ་ཡོད་པ་བཤད་མི་དགོས་པར། བོད་མིའི་སྒྲིག་འཛུགས་ཀྱི་ཀ་བ་གསུམ་ལ་མཐོང་སྣང་ཞན་པོ་ཆགས་འགྲོ་གི་ཡོད་པ་རེད། ང་ཚོའི་མི་མང་གཅིག་གི་སེམས་ལ་དོ་ཕོག་ཕྱིན་པ་ཡིན་ན། ང་ཚོའི་གྱོང་གུད་རེད་མ་གཏོགས། ཁེ་ཕན་ཆགས་ཀྱི་ཡོད་པ་མ་རེད། དེ་ཚོའི་ཐོག་ལ་ཐུགས་གཟབ་གནང་དགོས་ཀྱི་འདུག ཅེས་གསུངས་སོང་། ལྐོག་ཟ་རུལ་སུངས་ཐད་ཚོགས་གཙོ་མཆོག་གིས། གྲོས་ཚོགས་འདིའི་ནང་ལྐོག་ཟ་རུལ་སུངས་ཀྱི་གནད་དོན་ཐོན་པ་རེད། བཀུར་འོས་སྤྱི་འཐུས་ཁ་ཤས་ཅིག་གིས་བཀའ་མོལ་གནང་སྟངས་ལ་ལྐོག་ཟ་རུལ་སུངས་ཀྱི་གནད་དོན་ཕར་བཞག་ནས་གནད་དོན་གཞན་པ་དེ་འདྲའི་ཐོག་འགྲོ་བཞིན་པའི་ཚོར་བ་ཚོགས་གཙོ་གཉིས་ལ་བྱུང་སོང་། ལྐོག་ཟ་རུལ་སུངས་བཀུར་འོས་སྤྱི་འཐུས་གཅིག་གིས་གྲོས་ཚོགས་ནང་གསུང་བ་ནང་བཞིན་རེད། སྤྱི་ཚོགས་གཞན་དང་བསྡུར་ན་ཧ་ཅང་ཉུང་ཉུང་རེད། གནས་ཚུལ་གཅིག་གཉིས་བྱུང་སྐབས་ང་ཚོ་ཧང་སངས་སངས་ཐོག་ནས་གྲོས་ཚོགས་ནང་བཀའ་མོལ་གནང་གི་ཡོད་སྟབས། ལྐོག་ཟ་རུལ་སུངས་ཐོག་ང་ཚོར་བཟོད་བསྲན་མེད་པའི་གནས་སྟངས་དེ་གྲོས་ཚོགས་འདིའི་ཐོག་ནས་རྣམ་འགྱུར་གསལ་བོ་ཞིག་སྟོན་ཐུབ་ཡོད་པ་རེད། རྒྱ་རིགས་དང་འབྲེལ་བ་བྱེད་སྟངས་སྐོར་ལ་ཚོགས་གཙོ་མཆོག་གིས། གྲོས་ཚོགས་འདིའི་ནང་རྒྱ་རིགས་དང་འབྲེལ་བ་བྱེད་སྟངས་རྒྱ་རིགས་འབྲེལ་མཐུད་པའི་སྐོར་ལ་བཀའ་མོལ་མང་པོ་བྱུང་བ་རེད། རྒྱ་ནག་གིས་ཡིག་ཆ་མང་པོ་ཞིག་སྤེལ་བཞག་པ་དེ་ཚོར་གཞི་བཅོལ་ནས་དགག་ལན་དང་ལན་འདེབས་བྱ་རྒྱུ་གནད་འགག་ཆེན་པོ་རེད། གཙོ་བོ་རྒྱ་ནག་སྲིད་གཞུང་དང་འབྲེལ་བ་བྱ་རྒྱུ་གལ་ཆེ་ཤོས་རེད། བོད་རྒྱ་འབྲེལ་མོལ་གྱི་ལམ་ནས་བྱེད་དགོས་ཀྱི་ཡོད་པ་རེད། དེ་བཞིན། རྒྱ་ནག་སྐམ་ས་ཆེན་མོར་ཡོད་པའི་རྒྱ་རིགས་ཚོར་འབྲེལ་བ་བྱ་རྒྱུ་ཧ་ཅང་གལ་ཆེན་པོ་རེད། ཕྱི་སྡོད་རྒྱ་རིགས་ཚོར་སྐབས་རེར་ཚོགས་འདུ་དེ་འདྲ་མ་ཚོགས་པ་ཡིན་ན་ཏག་ཏག་སྡོད་ཀྱི་ཡོད་པ་མ་རེད། རིམ་པ་སོ་སོར་དཔག་པའི་ལས་དོན་བསྒྲུབ་དགོས་པ་དེ་ཡང་གལ་ཆེན་པོ་རེད་བསམ་གྱི་ཡོད། ལོ་ནས་ལོ་བསྟུད་དེ་རྒྱ་ཡིག་སྡེ་ཚན་ཡར་རྒྱས་དང་ཚགས་ཚུད་དུ་གཏོང་རྒྱུའི་ཐོག་བསམ་ཚུལ་མང་པོ་ཞིག་བསླེབ་ཀྱི་ཡོད་པ་རེད། དེ་ཚོའི་ཐོག་ཏན་ཏན་འཛིན་སྐྱོང་གིས་དགོངས་པ་བཞེས་མདོག་ཁ་པོ་རེད་ལ། མ་འོངས་པར་དེ་ཚོའི་ཐོག་དགོངས་པ་བཞེས་དགོས་པའི་གནས་སྟངས་ཤིག་རེད་བསམ་གྱི་འདུག དབུ་མའི་ལམ་གྱི་ཐད་ལ་ཚོགས་གཙོ་མཆོག་གིས། གྲོས་ཚོགས་ནང་དབུ་མའི་ལམ་གྱི་གོ་རྟོགས་རྒྱ་མི་རིགས་ལ་སྤེལ་དགོས་པ་རེད་ཅེས་བཀའ་མོལ་བྱུང་བ་རེད། རྒྱ་ནག་སྲིད་གཞུང་ལ་མཚོན་ན། ༢༠༠༢ ལོ་ནས་ ༢༠༡༠ བར་ང་ཚོ་འབྲེལ་བ་ཞིག་བྱས་པ་རེད། འབྲེལ་བ་བྱེད་ས་དེ་རྒྱ་ནག་སྲིད་གཞུང་གི་རིམ་པ་འོག་མའི་ཚབ་སུ་བཞག་ཡོད་ཀྱང་། དེ་དང་མཉམ་དུ་ལོ་བརྒྱད་ལྷག་འབྲེལ་བ་བྱས་ནས་དབུ་མའི་ལམ་གྱི་གོ་དོན་དང་། ལྷག་པར་དུ་ཁོ་རང་ཚོའི་དགེ་འདུན་ལྟར་ང་ཚོས་ཡིག་ཆ་སྤྲད་བཞག་པ་གཞིར་བཞག་ཐོག ང་རང་གི་བསམ་པར་རྒྱ་ནག་གཞུང་གི་ངོས་ནས་༧གོང་ས་མཆོག་གི་དབུ་མའི་ལམ་གྱི་དགོངས་གཞི་དང་འཛིན་སྐྱོང་གི་དབུ་མའི་ལམ་གྱི་ལས་དོན་བསྒྲུབ་ཕྱོགས། བོད་མི་མང་སྤྱི་འཐུས་ལྷན་ཚོགས་ཀྱིས་གཏན་འབེབས་བྱེད་སྟངས། དེ་ཚོའི་ཐོག་རྒྱ་ནག་གཞུང་གིས་མ་ཤེས་པའི་གནས་སྟངས་རྩ་བ་ཉིད་ནས་ཡོད་པ་མ་རེད་བསམ་གྱི་འདུག ཡིན་ནའང་། རྒྱ་རིགས་མི་མང་ལ་གོ་རྟོག་སྤེལ་རྒྱུ་གལ་ཆེན་པོ་ཞིག་ཆགས་བསྡད་ཡོད་པ་རེད། ཅེས་གསུངས་སོང་། བོད་རིགས་ཚོགས་པ་དང་བོད་རིགས་སྤྱི་མཐུན་ཚོགས་པའི་སྐོར་ལ། དེའི་སྐོར་ལ་ང་ཚོའི་སྙན་ཐོ་ཕེབས་པ་རེད། ཁ་སང་ཞུས་པ་ལྟར་ང་ཚོའི་སྤྱི་ཚོགས་ཀྱི་འགྱུར་འགྲོས་འདིའི་འོག་ནས་མ་འོངས་པར་གདོང་ལེན་བྱེད་ས་གཙོ་བོ། བོད་མིའི་སྒྲིག་འཛུགས་དང་མི་མང་བར་འབྲེལ་བ་འཇོག་རྒྱུ་དེ་རེད། དེ་ཡང་འབྲེལ་བ་ཡོད་པ་ཙམ་མིན་པར་དམ་ཟབ་འཇོག་རྒྱུ་དེ་རེད། ད་ལྟའི་བར་དུ་༧གོང་ས་མཆོག་གི་བཀའ་དྲིན་ལ་བརྟེན་ནས་སྤྱི་ཚོགས་གཞན་དང་མ་འདྲ་བར་བོད་མི་ཚོ་གང་དུ་ཕྱིན་ཡང་། མི་མང་ཉུང་ལ་མ་ལྟོས་པར་བོད་རིགས་ཚོགས་པ་བཙུགས་ཏེ་དེས་ས་གནས་དོན་གཅོད་དང་དྷ་རམ་ས་ལར་འབྲེལ་བ་བཞག དམིགས་བསལ་ཚོགས་འདུ་སོགས་ཀྱི་ནང་བཅར་ཏེ་ཡག་ཐག་ཆོད་ཡོང་གི་ཡོད། དོན་གཅོད་རེར་མང་ན་ལས་བྱེད་ལྔ་རེ་དང་། ཉུང་ན་གཉིས་རེ་ལས་ཡོད་པ་མ་རེད། འཛམ་གླིང་གང་སར་དོན་གཅོད་ཀྱིས་སྙོབ་ཐུབ་རྒྱུ་ཧ་ཅང་ཁག་པོ་རེད། བོད་རིགས་ཚོགས་པ་སོ་སོས་ལས་དོན་ཚགས་ཚུད་བྱུང་བ་ཡིན་ན། དོན་གཅོད་ཚོས་ནང་ཁུལ་གྱི་དཀའ་རྙོག་ལ་ལྟ་རྒྱུའི་དུས་ཚོད་ཉུང་དུ་གཏོང་རྒྱུ་དང་། སོ་སོའི་ཁྱབ་ཁོངས་ཀྱི་ལུང་པར་ཆབ་སྲིད་ཀྱི་ཐོག་ནས་སྙོབ་ཐུབ་ལ་འབད་བརྩོན་བྱེད་དགོས་པ་རེད་བསམ་གྱི་ཡོད། ཅེས་གསུངས་སོང་། གསར་འགོད་པ། དོན་གོ