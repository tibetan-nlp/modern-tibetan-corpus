ཉེན་རྟོག་པས་མེ་མདའ་བརྒྱབ་འདུག

བྲག་མགོ་འབྲོག་རུ་སྡེ་བའི་བོད་མི་ཚོ་རི་མགོར་བསང་གསོལ་གཏོང་དུ་འགྲོ་སྐབས་རྒྱའི་ཉེན་རྟོག་པས་མེ་མདའ་བརྒྱབ་སྟེ་བོད་པའི་ཕོ་གསར་ཞིག་ལ་རྨས་སྐྱོན་ཕོག་ཡོད་འདུག འདི་གར་གནས་ཚུལ་ཁོ་སྤྲོད་གནང་བ་ལྟར་ན། ཁ་སང་ཚེས་ ༡༠ ཉིན་གྱི་གསུམ་བཅུའི་དུས་དྲན་ཐེངས་ ༥༦ པ་དང་བསྟུན་ཏེ་དཀར་མཛེས་ཁུལ་བྲག་མགོ་རྫོང་། མདའ་མདོ་ཞིང་འབྲོག་རུ་སྡེ་བའི་ཕོ་གསར་ཁག་ཅིག་སྦག་སྦག་སྟེང་དར་ལྕོག་བཏགས་ཏེ། རི་མགོར་བསང་གསོལ་དུ་འགྲོ་སྐབས་རྒྱ་གཞུང་ཉེན་རྟོག་པས་བཀག་འགོག་བྱས་ཏེ་ཁོང་ཚོའི་བར་ཁ་རྩོད་ཤོར་ཡོད་པ་དང་། ཁོང་ཅག་གིས་བསང་གསོལ་གཏོང་བ་ནི་ཆོས་དང་འབྲེལ་བ་ཡོད་པ་ཞིག་ཡིན་པ་ལས། ཆབ་སྲིད་དང་འབྲེལ་བ་གང་ཡང་མེད་སྐོར་བརྗོད་དེ་མུ་མཐུད་བསྐྱོད་སྐབས། རྒྱའི་ཉེན་རྟོག་པས་རྗེས་འདེད་བཏང་སྟེ་མེ་མདའ་བརྒྱབ་པས་མིང་ལ་རྟ་མགྲིན་ཞུ་བ་ཞིག་གི་རྐང་པའི་གཡས་པའི་བརླ་སྟེང་དུ་མེ་མདའ་ཕོག་ཡོད་འདུག་ལ། མི་གཞན་མང་པོ་ཞིག་གིས་ཉིན་དེར་བསང་གསོལ་ཆེན་པོ་གཏོང་ཐུབ་ཡོད་འདུག གནས་ཚུལ་མཁོ་སྤྲོད་པས་བརྗོད་པ་ལྟར་ན། ཉིན་འགའི་གོང་ནས་བཟུང་ས་གནས་དེ་ཁུལ་གྱི་དགོན་སྡེ་དང་གྲོང་པ་ཁག་ཏུ་རྒྱ་ནག་གཞུང་གི་ལས་བྱེད་དང་ཉེན་རྟོག་པ་དུས་ངེས་མེད་དུ་སྐོར་གཡེང་བྱེད་ཀྱིན་ཡོད་པ་དང་། མཚམས་རེར་སྟེང་དུ་ཉེན་བརྡའི་གློག་དམར་དང་དུང་སྒྲ་རྒྱག་མཁན་གྱི་ཉེན་རྟོག་པ་དང་དམག་མིའི་རླངས་འཁོར་ཡང་འགྲོ་ཚུར་འོང་བྱེད་མཁན་ཇེ་མང་དུ་ཕྱིན་ཡོད་འདུག དེ་བཞིན་ཚེས་ ༡༠ ཉིན་མི་མང་འདུ་འཛོམས་སོགས་བྱེད་དུ་བཅུག་མེད་ཀྱང་མང་ཚོགས་རང་ངོས་ནས་བསང་གཏོང་བ་དང་། གྲྭ་བཙུན་གྱི་དགོན་སྡེ་ཁག་ཏུའང་སྨོན་ལམ་གསུང་འདོན་དོགས་གསུམ་བཅུའི་དུས་དྲན་སྲུང་གཙིའི་རྣམ་པ་བསྟན་ཡོད་སྐོར་བརྗོད་བྱུང་། ད་དུང་ཁོས། གོ་ཐོས་ལྟར་ན་ཉིན་དེར་བྲག་མགོ་རྫོང་ཐོག་ཏུའང་རྒྱ་ནག་གི་དམག་མི་དང་ཉེན་རྟོག་པ་ཧ་ཅང་མང་པོ་འགྲེམས་འཇོག་བྱས་ཡོད་འདུག བྲག་མགོ་ས་ཁུལ་གྱི་བོད་མི་ཚོས་ ༢༠༠༨ ལོ་ནས་བཟུང་རྒྱ་ནག་གཞུང་ལ་ངོ་རྒོལ་རབས་དང་རིམ་པ་བྱས་ཡོད་པ་དང་། དེ་ལ་རྒྱ་ནག་གཞུང་གི་ཉེན་རྟོག་པ་དང་དམག་མི་ཚོས་དྲག་གནོན་བྱས་ཏེ། ད་སྔ་མིང་དང་ལོ་རྒྱུས་གསལ་བོ་ར་འཕྲོད་པ་སྐྱ་གསེར་ཕོ་མོ་གྲངས་བརྒྱད་དགུ་ཞིག་དམར་གསོད་བཏང་ཡོད་པ་དང་། རྨས་སྐྱོན་ཕོག་པ་དང་བཙོན་འཇུག་བྱས་པ་སོགས་ཧ་ཅང་མང་པོ་བྱུང་ཡོད་ལ། ཁག་ཅིག་ཟླ་བ་ལྔ་དྲུག་དང་ལོ་གཅིག་རེའི་རྗེས་ལ་མ་གཏོགས་ཧ་མ་གོ་བ་དེ་འདྲ་ཡང་མང་པོ་བྱུང་ཡོད་ཅེས་སོགས་བརྗོད་བྱུང་། ཕྱི་ལོ་ ༢༠༠༨ ནས་ ༢༠༡༢ ལོའི་བར་བྲག་མགོ་ས་ཁུལ་གྱི་བོད་རིགས་མི་མང་གིས་རྒྱ་ནག་གཞུང་ལ་ཞི་བའི་ངོ་རྒོལ་གནང་བར། རྒྱ་གཞུང་ཉེན་རྟོག་པ་དང་དམག་གིས་དྲག་གནོན་བྱས་ཏེ་ཚེ་སྲོག་ཤོར་བ་དང་། རྨས་སྐྱོན་ཕོག་པའི་གནས་ཚུལ་སྐབས་དེར་ཕྱི་ལོགས་སུ་ཐོན་པ།