སྤྱི་འཐུས་ཆུང་བདག་ཀོ་རིན་ལཊ་དགོངས་ཞུ།

ཡུ་རོབ་སྤྱི་འཐུས་ཆུང་བདག་ཀོ་རིན་ལགས་དགོངས་ཞུ་བྱས་པའི་ཚབ་ཏུ་དབང་པོ་བཀྲིས་མཐོང་ལགས་བསྐོ་བཞག་གནང་འཆར་ཡོད་འདུག ཟླ་འདིའི་ཕྱི་ཚེས་ ༡༧ ཉིན་ཡུ་རོབ་སྤྱི་འཐུས་ཆུང་བདག་ཀོ་རིན་ལགས་ཀྱིས་སྤྱི་འཐུས་ཚོགས་གཙོ་མཆོག་གི་མཚན་ཐོག་ཏུ། ཁོང་མོའི་སྐུ་གཟུགས་གནས་སྟངས་བདེ་བོ་མེད་པར་བརྟེན་སྤྱི་འཐུས་ནས་རྩ་དགོངས་ཞུ་རྒྱུ་ཡིན་པའི་སྙན་ཞུ་ཕུལ་ཡོད་པ་ལྟར། ཕྱི་ཚེས་ ༡༩ ཉིན་དབུས་འོས་བསྡུ་ལས་ཁང་གིས་བཙན་བྱོལ་བོད་མིའི་བཅའ་ཁྲིམས་དོན་ཚན་ ༥༧ པའི་ནང་གསེས་ ༢ པའི་དགོངས་དོན་བཞིན། ཡུ་རོབ་སྤྱི་འཐུས་ཀྱི་སྒུག་ཐོ་དང་པོ་དབང་པོ་བཀྲིས་མཐོང་ལགས་སྐབས་ ༡༥ པའི་སྤྱི་འཐུས་སུ་བསྐོ་བཞག་གནང་འཆར་ཡོད་འདུག དེ་རིང་དབུས་འོས་བསྡུ་ལས་ཁུངས་ཀྱི་འགན་འཛིན་འཇམ་དཔལ་ཆོས་བཟང་ལགས་སུ་དེའི་སྐོར་བཀའ་འདྲི་ཞུས་པར་ཁོང་གིས། “ སྤྱི་འཐུས་ཆུང་བདག་ཀོ་རིན་ལགས་ཀྱིས་དགོངས་པ་ཞུ་དགོས་པའི་རྒྱུ་མཚན་སྐུ་གཟུགས་བདེ་བོ་མེད་སྟབས། སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་ ༦ པར་བཅར་ཐུབ་མེད་པ་དང་། ད་རེབ་ཚོགས་དུས་ ༧ པའང་བཅར་ཐུབ་མེད་པ་རེད། གྲོས་ཚོགས་ཀྱི་སྒྲིག་གཞི་ལྟར་ན། སྤྱི་འཐུས་ལས་ཐོག་པ་ཞིག་གྲོས་ཚོགས་ནང་ཐེངས་གཉིས་བཅར་མ་ཐུབ་པ་ཡིན་ན། རང་བཞིན་གྱིས་སྤྱི་འཐུས་ནས་ཕུད་འཇོག་གི་རེད། ཡིན་ནའང་། ད་རེབ་སྤྱི་འཐུས་ལྷན་ཚོགས་ནས་ཁོང་མོ་ཚོགས་དུས་གཉིས་ལ་མ་བཅར་སྟབས་ཕུད་རྒྱུ་ཡིན་གསུངས་ཡོད་པ་མ་རེད། མོ་རང་གི་ངོས་ནས་ཚོགས་དྲུང་ལ་ཡིག་ཐོག་སྙན་ཞུ་ཕུལ་ཏེ་དགོངས་པ་ཞུས་འདུག ” ཅེས་དང་། ཁོང་གིས་མུ་མཐུད་དུ། “ སྐབས་ ༡༥ པའི་སྤྱི་འཐུས་འོས་བསྡུ་ཆེན་མོའི་སྐབས་ཡུ་རོབ་སྤྱི་འཐུས་ཀྱི་སྒུག་ཐོ་གཅིག་ཡོད་པ་རེད། སྒུག་ཐོ་གཅིག་པུ་དེ་སུད་སིར་ཡོད་པ་དབང་པོ་བཀྲིས་མཐོང་ལགས་རེད། ཁོ་རང་སྤྱི་འཐུས་ཀྱི་བརྒྱ་ཆ་ ༣༣ ལོན་ཡོད་སྟབས། ང་ཚོས་ཆུང་བདག་ཀོ་རིན་ལགས་ཀྱི་ཚབ་ཁོ་རང་རེད་ཅེས་ཕར་ཡི་གེ་བཏང་ཚར་བ་ཡིན། ཁོང་གིས་ག་དུས་ལས་འཁུར་དམ་འབུལ་ཞུ་མིན་སྤྱི་འཐུས་ལྷན་ཚོགས་ཀྱི་ཚོགས་དྲུང་གིས་ཕར་འབྲེལ་བ་གནང་གི་རེད། ”ཅེས་བརྗོད་སོང་། གསར་འགོད་པ། པདྨ་མཚོ།