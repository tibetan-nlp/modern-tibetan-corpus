སྐུའི་གྱ་སྟོན་གྱི་མཛད་རིམ་འདི་ན་ཡོད།

༧སྐུའི་གྱ་སྟོན་གྱི་མཛད་རིམ་ཁག་ལ་སྤྱིར་བཏང་འགྱུར་བ་ཆེན་པོ་ཕྱིན་མེད་ཀྱང་ཉིན་དང་པོའི་མཛད་རིམ་ཁག་ཅིག་ཉིན་གཉིས་པར་ཕྱིར་འཐེན་བྱས་ཡོད་འདུག ༧གོང་ས་མཆོག་ཕྱི་ལུགས་ཀྱི་དགུང་གྲངས་ ༨༠ ཕེབས་པའི་སྐལ་བཟང་དང་བསྟུན། ཟླ་འདིའི་ཕྱི་ཚེས་ ༢༡ ནས་ ༢༣ བར་གྱི་ཉིན་༣ རིང་བཞུགས་སྒར་དྷ་རམ་ས་ལར་གྱ་སྟོན་སྲུང་གཙི་ཞུ་རྒྱུ་ཡིན་པ་ལྟར། བོད་ཕྱི་ནང་གཉིས་ཀྱིས་གཙོས་འཛམ་གླིང་གི་ཡུལ་ལུང་གང་ས་ནས་མི་མང་པོས་དོ་སྣང་ཆེན་པོ་བྱེད་ཀྱི་ཡོད་སྟབས། ཁ་སང་གྱ་སྟོན་གོ་སྒྲིག་ཚོགས་ཆུང་གི་ངོས་ནས་མཛད་རིམ་ལ་འགྱུར་བ་ཅུང་ཙམ་ཐེབས་ཡོད་པའི་སྐོར་གྱི་གསར་འགོད་གསལ་བསྒྲགས་ཤིག་སྤེལ་ཡོད་སྟབས། དེ་རིང་འདི་གའི་གསར་འགོད་པས་གྱ་སྟོན་གོ་སྒྲིག་ཚོགས་ཆུང་གི་ཚོགས་གཙོ་སྤྱི་འཐུས་སྨན་པ་མཁྱེན་རབ་རྒྱ་མཚོ་ལགས་ལ་བཅར་འདྲི་ཞུས་པ་དང་འབྲེལ། གཤམ་དུ་ཉིན་གྲངས་ ༣ རིང་གི་གྱ་སྟོན་གྱི་མཛད་རིམ་རྣམས་ཞིབ་གསལ་གྱིས་བཀོད་ཡོད། ཕྱི་ཚེས་ ༢༡ ཉིན། ཉིན་དེའི་ཞོགས་པའི་ཆུ་ཚོད་ ༦ ཐོག བོད་ཀྱི་ཆོས་བརྒྱུད་ཆེན་པོ་བཞི་དང་གཡུང་དྲུང་བོན་བཅས་ཀྱི་དབུ་ཁྲིད་བླ་ཆེན་རྣམ་པ་དབུ་བཞུགས་ཐོག་སྐུའི་ཚེ་སྒྲུབ་གསུང་ཆོག་གནང་རྒྱུ་དང་། ཆུ་ཚོད་ ༨ པ་ཐོག་དྷ་ས་ཐེག་ཆེན་གཙུག་ལག་ཁང་དུ། དབུས་བོད་མིའི་སྒྲིག་འཛུགས་དང་མདོ་སྨད་ཆོལ་ཁ། རི་བོ་དགེ་ལུགས་པའི་བརྟན་བཞུགས་གོ་སྒྲིག་ཚོགས་ཆུང་བཅས་མཉམ་འབྲེལ་གྱི་ཐོག་ནས་བརྟན་བཞུགས་རྒྱས་པ་ཞིག་བསྟར་འབུལ་ཞུ་རྒྱུ་ཡིན་པ་དང་། དེའི་རྗེས་བོད་མིའི་སྒྲིག་འཛུགས་ཀྱི་མཛད་གཙོ་རྣམ་པ་དང་དགུང་ལོ་ ༨༠ ཡན་གྱི་མཁན་ཟུར་རྣམ་པ། དེ་བཞིན་དགུང་གྲངས་ ༨༠ ཡན་གྱི་མདོ་སྨད་ཆོལ་ཁའི་བགྲེས་སོང་རྣམ་པ་བཅས་ལ་མཇལ་ཁ་གནང་རྒྱུ་ཡིན་པ་དང་། ཉིན་རྒྱབ་ཏུ་མདོ་སྨད་གྱ་སྟོན་གོ་སྒྲིག་ཚོགས་ཆུང་གིས་ཆེད་དུ་བཞེངས་བའི་༧གོང་ས་མཆོག་གི་མཛད་ཐང་ ༡༥ དང་། གལ་ཆེའི་གསུང་འབུམ་ཁག་ཅིག་བཅས་འགྲེམས་སྟོན་གནང་རྒྱུ་ཡིན་འདུག ཕྱི་ཚེས་ ༢༢ ཉིན། མདོ་སྨད་གྱ་སྟོན་གོ་སྒྲིག་ཚོགས་ཆུང་གི་གོ་སྒྲིག་འོག ཉིན་དེའི་སྔ་དྲོའི་ཆུ་ཚོད་༨།༤༥ ཙམ་ལ་༧གོང་ས་མཆོག་དབུ་བཞུགས་ཐོག་༧སྐུའི་གྱ་སྟོན་མཛད་སྒོ་དབུ་འཛུགས་གནང་རྒྱུ་ཡིན་པ་དང་། མཛད་སྒོའི་ཐོག་བོད་ཀྱི་ཆོས་བརྒྱུད་ཁག་གི་བླ་ཆེན་རྣམ་པའི་དབུས་སྐུ་མགྲོན་གཙོ་བོར་ཧི་མ་ཅལ་མངའ་སྡེའི་བློན་ཆེན་ཝིར་བྷ་ཌི་ར་སིན་(Virbhadra Singh)མཆོག་ཕེབས་རྒྱུ་ཡིན་པ་དང་། མཛད་སྒོའི་སྐབས་མདོ་སྨད་དབུས་རྒྱུན་ཚོགས་གཙོ་བསྟན་པའི་དངོས་གྲུབ་ལགས་ཀྱིས་༧སྐུའི་གྱ་སྟོན་གོ་སྒྲིག་ཞུ་དགོས་པའི་བརྒྱུད་རིམ་སོགས་སྙན་སྒྲོན་ཞུ་རྒྱུ་དང་། གྱ་སྟོན་གོ་སྒྲིག་ཚོགས་ཆུང་གི་ཚོགས་གཙོ་སྤྱི་འཐུས་སྨན་པ་མཁྱེན་རབ་རྒྱ་མཚོ་ལགས་ཀྱིས་ཚོགས་ཆུང་གི་ལས་བསྡོམས་སྙིང་བསྡུས་སྙན་སྒྲོན་ཞུས་རྗེས། སྐུ་མགྲོན་གཙོ་བོ་མཆོག་གི་དབུས་སྐུ་མགྲོན་རྣམ་པས་༧རྒྱལ་དབང་སྐུ་ཕྲེང་དང་པོ་ནས་བཅུ་བཞི་བར་གྱི་མཛད་རྣམ་འཁྲུངས་རབས་དེབ་ཐེར་ནོར་བུའི་ཕྲེང་བ་ཁག་དང་། ༧ཀུན་གཟིགས་པཎ་ཆེན་རིན་པོ་ཆེ་སྐུ་ཕྲེང་བཅུ་པའི་མཛད་རྣམ་བརྙན་དེབ་པཎ་ཆེན་སྣང་བ་མཐའ་ཡས། དེ་བཞིན་མཛད་བརྒྱ་མཐོང་བ་དོན་ལྡན་གྱི་བརྙན་དེབ་དང་། སྐུའི་གྱ་སྟོན་དྲན་རྟེན་གསེར་གྱི་རྟགས་མ་བཅས་དབུ་འབྱེད་གནང་བ་དང་སྦྲགས། ༧གོང་ས་མཆོག་ལ་དྲན་རྟེན་གསེར་གྱི་རྟགས་མ་འབུལ་རྒྱུ་ཡིན་འདུག དེའི་རྗེས་ཆོས་བརྒྱུད་ཁག་གི་བླ་ཆེན་རྣམ་པ་དང་སྐུ་མགྲོན་གཙོ་བོ་བཅས་ནས་༧སྐུའི་གྱ་སྟོན་དང་འབྲེལ་བའི་བཀའ་སློབ་གསུང་བཤད་གནང་རྒྱུ་དང་། དེ་ནས་༧གོང་ས་མཆོག་ནས་བླང་དོར་གྱི་བཀའ་སློབ་བཀའ་དྲིན་བསྐྱང་རྒྱུ་ཡིན་འདུག ཉིན་རྒྱབ་དྷ་སྟེང་བོད་ཁྱིམ་གྱི་ཚོགས་ཁང་དུ་འདུ་འཛོམས་གནང་རྒྱུ་ཡིན་པ་དང་། སྐབས་དེར་སྐུ་མགྲོན་གཙོ་བོ་ཧི་མ་ཅལ་མངའ་སྡེའི་བློན་ཆེན་ཝིར་བྷ་ཌི་ར་སིན་མཆོག་ཕེབས་རྒྱུ་ཡིན་ལ། མངའ་སྡེའི་བློན་ཆེན་མཆོག་གི་སྐུ་ཚེའི་དངོས་བྱུང་ལོ་རྒྱུས་གློག་བརྙན་དེ་གཟིགས་འབུལ་ཞུ་རྒྱུ་དང་། དེ་ནས་ཀིརྟི་རིན་པོ་ཆེ་མཆོག་དང་ལྕང་སྐྱ་རིན་པོ་ཆེ། ཨ་ཀྱ་རིན་པོ་ཆེ། དེ་བཞིན་འབྲས་སྤུངས་ཁྲི་བ་བློ་བཟང་བསྟན་པ་མཆོག ཀ་ཐོགཿ་དགེ་རྩེ་རིན་པོ་ཆེ། འབྲས་སྤུངས་སྒོ་མང་མཁན་པོ་ཡོན་ཏན་དམ་ཆོས་མཆོག དེ་བཞིན་སྲད་རྒྱུད་མཁན་པོ་ཨ་ལགས་ཡོངས་འཛིན་མཆོག་དང་གཙོས་གསེར་ཁྲི་རིན་པོ་ཆེ། ཇོ་ནང་མ་དགོན་མཁན་རིན་པོ་ཆེ་ཀུན་དགའ་ཚམས་ཆུང་མཆོག་བཅས་ནས་གསུང་བཤད་གནང་རྒྱུ་དང་། ཕྱི་དྲོའི་ཆུ་ཚོད་ ༦ པ་ཐོག་༧སྐུའི་གྱ་སྟོན་དགོང་ཚོགས་མགོ་འཛུགས་གནང་སྟེ། བཙན་བྱོལ་ནང་གི་གཞས་པ་གྲགས་ཅན་ཚེ་རིང་འགྱུར་མེད་དང་ཕུར་བུ་རྣམ་རྒྱལ་སོགས་ཀྱིས་གཙོས་གཞས་པ་གཞས་མ་ཁག་ཅིག་གིས་གཞས་སྣ་འབུལ་རྒྱུ་དང་། མདོ་སྨད་ཀྱི་དམངས་ཁྲོད་གླུ་གར་བཅས་གཟིགས་འབུལ་ཞུ་རྒྱུ་ཡིན་འདུག ཕྱི་ཚེས་ ༢༣ ཉིན། ཉིན་དེའི་སྔ་དྲོའི་ཆུ་ཚོད་ ༨ པ་ཐོག མདོ་སྨད་ཀྱི་བླ་སྤྲུལ་དགེ་འདུན་རྣམ་པ་དང་མི་མང་བཅས་ལྷ་རྒྱལ་རིར་ཚང་འཛོམས་ཀྱིས་བསང་གསོལ་གཏོང་རྒྱུ་དང་། དེ་ནས་ཀིརྟིའི་བྱེས་པ་གྲྭ་ཚང་དུ་འཛོམས་ཏེ་ཞོགས་ཇ་བཏུང་རྗེས། མདོ་སྨད་དབུས་རྒྱུན་ཚོགས་གཙོ་བསྟན་པའི་དངོས་གྲུབ་ལགས་ཀྱིས་༧སྐུའི་གྱ་སྟོན་གྱི་མདོ་སྨད་དགྱེས་འཛོམས་ཆེན་མོ་དབུ་འཛུགས་དང་འབྲེལ་བའི་གཏམ་བཤད་གནང་རྒྱུ་དང་། ཁྲི་ཟུར་རྒྱལ་ལོ་དོན་འགྲུབ་མཆོག་དང་བཀའ་ཟུར་རྗེ་བཙུན་པདྨ་མཆོག དགེ་བཤེས་བློ་བཟང་སྨོན་ལམ་ལགས་བཅས་ལ་མདོ་སྨད་དབུས་རྒྱུན་ནས་མཛད་རྗེས་གཟེངས་རྟགས་འབུལ་རྒྱུ། དེ་ནས་ཡབ་གཞིས་ནང་མི་ ༦ ལྷག་ནས་སྔ་རྗེས་སུ་གསུང་བཤད་སྐར་མ་ ༡༠ རེ་གནང་རྒྱུ་ཡིན་འདུག ཉིན་རྒྱབ་ཏུ་གཞས་སྣ་གཟིགས་འབུལ་དང་འབྲེལ་བཀའ་ཟུར་ཐུབ་བསྟན་ལུང་རིགས་མཆོག་དང་བཀའ་བློན་བདེ་སྐྱིད་ཆོས་དབྱངས་མཆོག་རྣམ་གཉིས་ནས་གསུང་བཤད་གནང་རྒྱུ་དང་། དེ་ནས་མདོ་སྨད་དབུས་རྒྱུན་གྱི་ངོས་ནས་༧སྐུའི་གྱ་སྟོན་གོ་སྒྲིག་ཚོགས་ཆུང་གི་སློབ་སྟོན་པ་རྣམ་པ་དང་། གོ་སྒྲིག་ཚོགས་ཆུང་གི་ཚོགས་མི། ཀིརྟིའི་བྱེས་པ་གྲྭ་ཚང་དང་ཀིརྟིའི་དགེ་རྩ་ཚོགས་པ། ལྷ་བྲིས་དང་མཛད་རྣམ་རྩོམ་པ་པོ། སྦྱིན་བདག་ཁག་ཅིག་བཅས་ལ་ཐུགས་རྗེ་ཆེ་ཞུའི་ཕྱག་རྟགས་འབུལ་རྒྱུ་དང་། བོད་མི་མང་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་ནས་གསུང་བཤད་བཅས་གནང་གྲུབ་རྗེས། ༧སྐུའི་གྱ་སྟོན་གོ་སྒྲིག་ཚོགས་ཆུང་གི་ཚོགས་གཙོ་སྤྱི་འཐུས་སྨན་པ་མཁྱེན་རབ་རྒྱ་མཚོ་ལགས་ནས་གྱ་སྟོན་མཇུག་བསྡོམས་ཀྱི་གཏམ་བཤད་གནང་རྒྱུ་ཡིན་འདུག གྱ་སྟོན་གོ་སྒྲིག་ཚོགས་ཆུང་གི་ཚོགས་གཙོ་ལགས་ཀྱིས་ཐེངས་འདིའི་གསར་འགོད་གསལ་བསྒྲགས་ཀྱི་དགོས་དམིགས་སྐོར་ལ་བརྗོད་དོན། གྱ་སྟོན་གྱི་ཉིན་དང་པོའི་མཛད་རིམ་ཁག་ཅིག་ཉིན་གཉིས་པར་ཕྱིར་འཐེན་བྱེད་དགོས་བྱུང་ཡོད་སྟབས། ཁ་སང་གསར་འགོད་གསལ་བསྒྲགས་ཤིག་སྤེལ་བ་དེ་གཙོ་བོ་ཉིན་གཉིས་པའི་མཛད་རིམ་རྣམས་ངོ་སྤྲོད་བྱེད་པའི་ཆེད་དུ་ཡིན། ཉིན་དང་པོའི་མཛད་རིམ་རྣམས་ཕྱིར་འཐེན་དགོས་པའི་རྒྱུ་མཚན་ག་རེ་རེད་ཟེར་ན། དབུས་བོད་མིའི་སྒྲིག་འཛུགས་ནས་ཉིན་དང་པོར་མཛད་སྒོ་ཞིག་ཚོགས་རྒྱུ་ཡིན་གསུངས་བ་ལྟར། གཞུང་འབྲེལ་གྱི་མཛད་སྒོ་དེ་གལ་ཆེན་པོར་མཐོང་ནས་མདོ་སྨད་གྱ་སྟོན་གོ་སྒྲིག་ཚོགས་ཆུང་གི་མཛད་རིམ་ཁག་ཅིག་ཉིན་གཉིས་པར་འཐེན་པ་རེད། མཛད་རིམ་ཕྱིར་འཐེན་བྱས་པར་བརྟེན་སྤྱི་ཚོགས་ནང་མཛད་རིམ་གྱི་གནས་སྟངས་སྐོར་ལ་སྐད་ཆ་མང་པོ་ཤོད་ཀྱི་ཡོད་སྟབས། དེ་ཚོ་གསལ་བོ་བཟོ་བའི་ཆེད་དུ་གསལ་བསྒྲགས་འདི་སྤེལ་བ་ཡིན། ཞེས་བརྗོད་བྱུང་། བསླེབ་ལ་ཉེ་བའི་གྱ་སྟོན་དང་འབྲེལ་ཏེ་འབོད་སྐུལ་གནང་དགོས་པ་ཅི་ཡོད་དྲིས་པར་ཁོང་གིས། གྱ་སྟོན་སྲུང་གཙིའི་དགོས་པ་དང་རྒྱུ་མཚན་གཙོ་བོ་༧གོང་ས་མཆོག་གི་བཀའ་དྲིན་རྗེས་དྲན་ཞུ་རྒྱུ་དང་སྐུ་ཚེ་ཡུན་རིང་བརྟན་པའི་ཆེད་དུ་ཡིན་པས། གྱ་སྟོན་སྲུང་གཙི་བྱེད་པར་གཙོ་བོ་སྡིགས་སྤོང་དགེ་སྒྲུབ་ཀྱི་ལས་ལ་བརྟེན་ནས་སྲུང་གཙི་ཞུ་རྒྱུ་ཡིན་ཞེས་ཡར་སྐྱབས་འཇུག་ཞུས་པ་ལྟར་ཞལ་བཞེས་གནང་ཡོད་སྟབས། གལ་སྲིད་སྒེར་སོ་སོའི་ངོས་ནས་སྡིགས་སྤོང་དགེ་སྒྲུབ་བྱས་པའི་གྲངས་གསོག་གི་ཐོ་དེ་འདྲ་ཡོད་པ་ཡིན་ན། ཟླ་འདིའི་ཕྱི་ཚེས་ ༡༠ ཡས་མས་ནང་གང་མགྱོགས་ཀྱིས་གོ་སྒྲིག་ཚོགས་ཆུང་ལ་གཏོང་རྒྱུ་གལ་ཆེན་པོ་རེད། གང་ཡིན་ཟེར་ན། བརྟན་བཞུགས་སྐབས་ང་ཚོས་སྡིགས་སྤོང་དགེ་སྒྲུབ་ཀྱི་གྲངས་ཐོ་བསྡོམས་ནས་༧གོང་ས་མཆོག་ལ་སྙན་གསེང་ཞུ་དགོས་ཀྱི་ཡོད་པས། སྔ་ཙམ་ནས་དེ་ཚོ་གྲ་སྒྲིག་བྱེད་ཚར་དགོས་པ་རེད། ཅེས་དང་། མདོ་སྨད་མི་མང་གིས་གྱ་སྟོན་དང་འབྲེལ་བའི་གྲ་སྒྲིག་ཅི་དགོས་དྲིས་པར། སྤྱིར་བཏང་གྱ་སྟོན་གྱི་ཉིན་དང་པོ་དང་གཉིས་པར་བོད་ཆོལ་ཁ་གསུམ་གྱིས་གཙོས་ཕྱི་རྒྱལ་བ་སོགས་ཚང་མ་འདུ་འཛོམས་གནང་རྒྱུ་དང་། ཉིན་གསུམ་པ་དེ་མདོ་སྨད་མི་མང་ནང་ཁུལ་གྱི་འདུ་འཛོམས་ཡིན་པས། མདོ་སྨད་དབུས་རྒྱུན་ནས་མདོ་སྨད་ཀྱི་ལག་ཁྱེར་ཞིག་བཟོ་བཞིན་ཡོད་སྟབས། སྐབས་དེར་ལག་ཁྱེར་དེ་འཁྱེར་ཡོང་ཐུབ་ན་ཡག་པོ་འདུག གལ་སྲིད་ལག་ཁྱེར་དེ་མེད་པ་ཡིན་ན་དཔྱ་ཁྲལ་ལག་དེབ་དང་སོ་སོའི་’འདྲ་པར་རེ་མཉམ་དུ་འཁྱེར་ཡོང་ན། གྱ་སྟོན་སྐབས་མདོ་སྨད་ལག་ཁྱེར་ལམ་སང་བཟོ་ཐུབ་ཀྱི་ཡོད་པ་རེད། ཅེས་བརྗོད་བྱུང་། གསར་འགོད་པ། པདྨ་མཚོ།