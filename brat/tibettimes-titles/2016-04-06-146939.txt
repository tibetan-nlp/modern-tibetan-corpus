
༧གོང་ས་མཆོག་གི་བཀའ་དང་ཆོས་སྐྱོང་སྲུང་མའི་ལུང་དེ་དག་གི་འགན་ཁྱོག་གི་མི་འདུག

དེ་རིང་སྔ་དྲོར་བདེ་སྲུང་བཀའ་བློན་མཆོག་གིས་ལས་གནས་ནས་རྩ་དགོངས་ཞུས་ཡོད་པ་དང་། དེ་ནི་ཉེ་ལམ་སྨན་རྩིས་ཁང་གི་མཛད་སྒོའི་ཐོག་༧གོང་ས་མཆོག་གིས་བཀའ་ནན་ཕེབས་པ་དང་། དེའི་རྗེས་ཚེ་རིང་མཆེད་ལྔ་དང་གནས་ཆུང་སོགས་ཀྱིས་བཀའ་ལུང་ཕེབས་པ་དེ་དག་ལ་འགན་མ་ཁྱོག་པར་བཟང་སྤྱོད་ཐོག་ནས་དགོངས་པ་ཞུས་པ་ཡིན་གསུངས་སོང་། དེ་རིང་སྔ་དྲོར་བོད་མིའི་སྒྲིག་འཛུགས་བདེ་སྲུང་བཀའ་བློན་འབྲོང་ཆུང་དངོས་གྲུབ་མཆོག་གིས་བཀའ་བློན་གྱི་ལས་གནས་ནས་དགོངས་པ་ཞུས་ཡོད་སྟབས། བཀའ་ཤག་གིས་ཛ་དྲག་ཚོགས་འདུ་བསྐོངས་ཏེ་བཀའ་བློན་མཆོག་གི་དགོངས་ཞུ་ཕྱིར་འཐེན་ཡོང་བའི་རེ་སྐུལ་ཞུས་ཀྱང་གྲུབ་འབྲས་མ་ཐོན་སྟབས། གནས་སྐབས་རིང་དཔལ་འབྱོར་བཀའ་བློན་ཚེ་རིང་དོན་གྲུབ་མཆོག་གིས་བདེ་སྲུང་བཀའ་བློན་གྱི་མཛད་འགན་གཅིག་ལྕོགས་བཞེས་རྒྱུའི་ཐག་གཅོག་གནང་ཡོད་འདུག དེ་རིང་ཉིན་རྒྱབ་འདི་གའི་གསར་འགོད་པས་བདེ་སྲུང་བཀའ་བློན་མཆོག་ལ། འདི་ལྟར་བློ་བུར་དུ་བཀའ་བློན་གྱི་ལས་གནས་ནས་དགོངས་ཞུ་གནང་དགོས་པའི་རྒྱུ་མཚན་ཅི་ཡིན་སྐོར་དྲིས་པར་ཁོང་གིས། རྒྱུ་མཚན་གཙོ་བོ་དེ་རྣམ་པ་ཚོ་ཚང་མས་ཤེས་ཀྱི་ཡོད་པ་རེད། ཉེ་ལམ་སྨན་རྩིས་ཁང་གི་མཛོད་སྒོའི་ཐོག་ལ་༧སྐྱབས་མགོན་རིན་པོ་ཆེ་མཆོག་གིས་བཀའ་ལྕི་མོ་ཞེ་དྲགས་ཕེབས་ཡོད་པ་རེད། དེའི་ཐོག་ལ་ཉེ་ཆར་གྲོས་ཚོགས་གྲོལ་བའི་སྐབས་སུ་གཏང་རག་གི་སྤྱན་འདྲེན་ཞུས་པའི་སྐབས་སུ་ཆོས་སྐྱོང་ཚོས་ཀྱང་བཀའ་ལུང་ལྕི་མོ་ཞེ་དྲགས་ཕེབས་འདུག དེ་འདྲར་བརྟེན་ཏེ། སོ་སོའི་འགན་དེ་རང་བློ་རང་གིས་ལྐོག་ཏུ་མ་གྱུར་བ་ཡིན་སྟབས། དེ་འདྲའི་ཐོག་ནས་འགན་དེ་འཁུར་མ་ཐུབ་པ་ཞིག་ལ་སེམས་ནང་དོགས་གཞི་ཡོད་སྟབས། བཟང་སྤྱོད་ཀྱི་ཐོག་ནས་དགོངས་པ་གནང་རོགས་ཞེས་ལུགས་དང་མཐུན་པ་བྱས་ཏེ། དེ་རིང་ཞོགས་པར་ང་སྲིད་སྐྱོང་སར་བཅར་ནས་དགོངས་ཤོག་ཕུལ་ཏེ་ངོ་བཤུས་བཀའ་དྲུང་དང་ལས་ཁུངས་ལ་སྙན་སེང་ཞུས་པ་ཡིན། ངས་ལས་དོན་མཚམས་འཇོག་དགོས་པའི་གནས་སྟངས་དེ་འདྲ་ཞིག་ཐོག་ནས་བསམ་བློ་བཏང་བ་ཡིན། ཞེས་གསུངས་སོང་། ཡང་གསར་འགོད་པས་དེ་རིང་བཀའ་ཤག་ལྷན་རྒྱས་ཚོགས་པའི་སྟེང་སྲིད་སྐྱོང་མཆོག་གིས་དགོངས་ཚུལ་གང་འདྲ་གསུངས་ཡོད་མེད་དྲིས་པར་ཁོང་གིས། ང་ད་ནིང་སྲིད་སྐྱོང་ལས་ཁུངས་ལ་བཅར་བ་ཡིན། དེའི་རྗེས་ལ་བཀའ་དྲུང་དང་བདེ་སྲུང་ལས་ཁུངས་ལ་བཅར་ཏེ་དགོངས་པ་ཞུ་དགོས་པའི་དངོས་ཡོད་གནས་ཚུལ་འབྲེལ་བཤད་ཐུང་ཙམ་ཞུས་ཏེ་ཕྱི་ལ་འཐོན་གྲབས་སྐབས། བཀའ་ཤག་ལྷན་རྒྱས་ཀྱིས་ང་ཡར་ཁྱུག་ཙམ་ཡོང་རོགས་གསུངས་སོང་། དེ་ནས་ང་རང་བཀའ་ཤག་ཏུ་བཅར་སྐབས་སྲིད་སྐྱོང་དབུས་པའི་བཀའ་བློན་རྣམ་པ་ཚང་མས་བཀའ་ཤག་སྐབས་བཅུ་བཞི་པའི་ལས་རྒྱུན་རིང་པོ་མེད་པར་འཁྱོལ་ལ་ཉེ་སྟབས། དགོངས་ཤོག་དེ་ཕྱིར་འཐེན་གནང་ན་ཡག་པོ་འདུག་ཅེས་རྒྱུན་རིང་པོར་ཕྱག་ལས་མཉམ་དུ་གནང་བ་ཡིན་སྟབས་གོ་བསྡུར་ཙམ་ཡང་མ་བྱུང་བ་དེར་ཐུགས་ཕམ་གྱི་རྣམ་པའང་བྱུང་སོང་ཡང་། ངས་རྣམ་པ་ཚོར་ཐུགས་ཁག་ཁྱོན་ནས་མི་འདུག ངས་སོ་སོས་རང་ཐག་རང་གཅོད་བྱས་པ་ཞིག་ཡིན། ངས་གོ་བསྡུར་བྱས་པ་ཡིན་ན་རྣམ་པ་ཚོས་ག་རེ་བཀའ་གནང་རྒྱུ་ཡིན་པ་དེ་ངས་ཚོད་ཐུག་གི་རེད་ལ། ངས་དགོངས་ཤོག་ཕུལ་ན་སྐུ་ངོ་སྲིད་སྐྱོང་གིས་འགྲིག་གི་འདུག་གསུང་རྒྱུ་མིན་པ་དེའང་ངས་ཚོད་ཐུག་པ་ཞིག་རེད། ངས་སེམས་ཐག་བརྒྱ་ཆའི་བརྒྱ་བཅད་དེ་ཡར་བཅར་བ་ཡིན། འགྱུར་བ་གང་ཡང་གཏོང་རྒྱུ་མེད་ཅེས་སྙན་གསེང་ཞུས་ཏེ་དགོངས་པ་ཞུས་པ་ཡིན། ཞེས་གསུངས་སོང་། སྐུ་ཉིད་བཀའ་ཤག་སྐབས་སྔ་མ་དང་ད་རེབ་བཀའ་ཤག་སྐབས་གཉིས་རིང་བཀའ་བློན་གྱི་ཕྱག་ལས་གནང་བ་རེད། ད་རེབ་འདི་ལྟར་གློ་བུར་དུ་དགོངས་པ་ཞུ་དགོས་བྱུང་བ་དེར་ཐུགས་ཕམ་ཡོད་མེད་དྲིས་པར་ཁོང་གིས། ངས་བཀའ་ཤག་སྐབས་གཉིས་ནང་ཞབས་ཞུ་ཞུས་པ་རེད། ཐོག་མ་དགའ་ལྡན་ཕོ་བྲང་གིས་དབུ་ཁྲིད་པའི་བཀའ་ཤག་ནང་བསྡད་པ་རེད། རྩ་བའི་རྣམ་པ་ཚང་མས་མཁྱེན་གསལ་རེད། ང་ཆབ་སྲིད་པ་མ་རེད། གཞུང་ཞབས་བྱས་ཏེ་བཀའ་ཤག་བཅུ་གསུམ་པའི་ནང་བསླེབས་ཕྱིན་པ་རེད། ༢༠༡༡ ལོར་༧སྐྱབས་དགོན་རིན་པོ་ཆེ་མཆོག་གི་སྐུ་དབང་ཆ་ཚང་མང་ཚོགས་ལ་བརྩིས་སྤྲོད་གནང་བའི་བརྒྱུད་རིམ་དེ་སྐུ་མདུན་སྐུ་ཆུང་ངུའི་སྐབས་ནས་ཐུགས་རེ་གནང་བསྡད་པ་ཞིག་དང་། དགོངས་པར་ཡོད་པ་ཞིག་མར་བརྒྱུད་བསྒྲགས་གནང་ཡོང་སྐབས། ང་རང་དགའ་ལྡན་ཕོ་བྲང་གིས་ཐུགས་འགན་བཞེས་པའི་སྐབས་ལ་དེའི་ནང་ལས་ཞབས་ཞུས། ད་ཐུགས་འགན་མར་གནང་བའི་སྐབས་ལ་ངས་ལས་འགན་འཁུར་ཐུབ་ཀྱི་མི་འདུག་ལབ་ན། ཕྲན་བུ་༧སྐྱབས་མགོན་རིན་པོ་ཆེའི་དགོངས་པ་བསྒྲུབ་པ་ལས་སོ་སོས་ཞབས་འདེགས་མ་ཞུས་པའི་བཟོ་ལྟ་ཞིག་ཆགས་ཀྱི་འདུག་བསམ་ནས་བསམ་བློའི་རྨང་གཞི་དེ་འདྲ་ཞིག་གི་ཐོག་ནས་བཀའ་ཤག་ནང་བསྡད་པ་རེད། སྐབས་དེར་སྐུ་ངོ་སྲིད་སྐྱོང་གིས་ངའི་མིང་གསལ་བསྒྲགས་ཀྱང་གནང་ཚར་འདུག དེ་དང་ལེན་འདྲ་བོ་མ་བྱས་པ་ཡིན་ན་༧སྐུ་དབང་རྩིས་སྤྲོད་གནང་ཚར་ཙམ་རེད། དེ་འདྲའི་སྤྱི་ཚོགས་ཀྱི་གཡོ་ཁྱོམ་ནང་དུ་གླེང་སློང་མང་པོ་ཞིག་ཆགས་ཀྱི་རེད་བསམ་ནས་ང་བསྡད་པ་རེད། བཀའ་ཤག་གཉིས་ཀའི་ནང་དུ་མང་ཚོགས་ལ་ཞབས་ཞུ་བསྒྲུབ་པའི་གོ་སྐབས་བྱུང་བ་རེད། ལྷག་པར་དུ་༧སྐྱབས་མགོན་རིན་པོ་ཅེའི་སྐུ་ཕྱྭའི་ཐོག་ལ་ལས་འགན་བྱེད་པའི་གོ་སྐབས་བྱུང་བ་དེ་ང་རང་སྐལ་བ་བཟང་པོ་ཡིན་བསམ་ཡོད། དེར་བརྟེན། ལས་ཀའི་ཐོག་ནས་ང་ལ་འགྱོད་པ་སྐྱེ་དགོས་པ་དང་བློ་ཕམ་བྱེད་དགོས་པ་གང་ཡང་མེད། ཡིན་ནའང་སང་ཉིན་གནངས་ཉིན་ལས་འགན་འཁྱོལ་འགྲོ་བཞིན་ཡོད་པའི་བཀའ་ཤག་གི་ལས་རྒྱུན་ཞིག་གི་ནང་དུ་མཇུག་སྐྱོང་མ་ཐུབ་པ་དེར་སེམས་ནང་ཏོག་ཙམ་མ་བདེ་བ་ཞིག་ཏན་ཏན་ཡོད། ཡིན་ནའང་ངས་ཐག་གཅོད་བྱས་པ་དེ་འགྲིག་ཡོད་བསམ་གྱི་ཡོད། ང་རང་གིས་བསམ་བློ་ཞིབ་ཚགས་པོ་བཏང་སྟེ་ཐག་གཅོད་བྱས་པ་ཞིག་ཡིན་སྟབས། བློ་བདེ་བོ་བྱས་ཏེ་ལུགས་དང་མཐུན་པ་བྱས་ཏེ་དགོངས་པ་ཞུས་པ་ཡིན། གཙོ་བོ་བཟང་སྤྱོད་དང་འགན་འཁུར་བའི་ཐོག་ནས་དགོངས་པ་ཞུས་པ་ཡིན། གཅིག་བྱས་ན་རྣམ་པ་ཚོ་གཞོན་སྐྱེས་ཡིན་སྟབས་བསམ་བློའི་ནང་བག་ཆགས་འདྲ་བོ་མེད་ན། སོ་སོའི་བསམ་བློ་གཏོང་ཕྱོགས་དང་ལྟ་ཕྱོགས་ཤིག་རེད། ངས་དཔེ་མི་སྲིད་པའི་འགན་ལྗིད་པོ་མཐོང་སོང་། བཀའ་སློབ་དེ་དང་། ལྷག་པར་དུ་ཆོས་སྐྱོང་ཚོའི་བཀའ་ལུང་ལྗིད་པོ་གསུངས་ཡོད་སྟབས། སོ་སོས་འགན་མ་ཁྱོག་པའི་གནས་སྟངས་ཤིག་མཐོང་སྟེ་དགོངས་པ་ཞུས་པ་རེད་མ་གཏོགས་གཞན་པའི་གནས་ཚུལ་གང་ཡང་མེད། ཅེས་གསུངས་སོང་། ཡང་གསར་འགོད་པ་ཞིག་གིས། སྐུ་ཉིད་ཀྱིས་རྒྱུན་རིང་པོར་བདེ་སྲུང་ནང་ཕྱག་ལས་གནང་བ་རེད། ཉེ་ལམ་༧གོང་ས་མཆོག་གིས་བཀའ་གནང་བ་དང་ཆོས་སྐྱོང་ཚོས་བཀའ་ལུང་ཕེབས་པ་བཅས་ལ་བརྟེན་ཏེ་དགོངས་པ་ཞུས་པ་དེ་སྔོན་མ་ནས་འཐུས་ཤོར་ཕྱིན་པ་ཞིག་ལ་དངོས་འཛིན་གནང་གི་ཡོད་དམ། མ་འོངས་པར་འཐུས་ཤོར་འགྲོ་སྲིད་པ་ཞིག་ལ་ངོས་འཛིན་གནང་གི་ཡོད་ཅེས་དྲིས་པའི་ལན་དུ། ང་རང་གི་ལྟ་སྟངས་བྱས་ན། སྐུ་ཕྱྭའི་ཐོག་བདེ་སྲུང་གིས་འཐུས་ཤོར་ཕྱིན་པ་ཞིག་ལ་ངོས་འཛིན་ཞུ་གི་མེད། བར་ལམ་ཆིབས་བསྒྱུར་དེ་འདྲའི་སྐབས་སུ་གནས་ཚུལ་གླེང་ཙམ་རེ་ལྷག་པ་དེ་འདྲ་བྱུང་པ་རེད། དེ་དག་ཚང་མ་གནས་སྟངས་གཅིག་རེད། དེ་བཞིན། མ་འོངས་པར་འཐུས་ཤོར་ཆེན་པོ་ཡོང་སྲིད་པའི་གནས་བབ་དེ་འདྲ་ཡང་མ་རེད་བསམ་གྱི་འདུག ང་ཚོ་མི་ཚང་མར་བཟང་སྤྱོད་ཀྱི་འགན་ཞིག་ཡོད་སྟབས། ༧སྐྱབས་མགོན་རིན་པོ་ཆེའི་སྐུ་ཕྱྭ་ཟེར་བ་དེ་ཕྱི་ལོགས་ཀྱི་སྒྲོམ་དང་གནས་བབ་དེ་དེང་དུས་དང་མཐུན་པའི་ཆ་རྐྱེན་ཞིག་རེད། ཡིན་ནའང་༧སྐྱབས་མགོན་རིན་པོ་ཆེ་རང་གི་ཐུགས་དགོངས་དང་སྐུ་གཟུགས། ལྷག་པར་དུ་དཀར་ཕྱོགས་སྐྱོང་བའི་བོད་ཀྱི་སྲུང་མ་རྣམས་གྱི་གྲོགས་དང་འཕྲིན་ལས་དང་། འགན་འཁུར་མེད་པ་ཡིན་ན་དེ་བློས་འགན་བཟོད་ཐུབ་ཅིག་ཡོད་པ་མ་རེད། དེ་མི་སོ་སོའི་བསམ་བློ་གཏོང་ཕྱོགས་རེད། དེར་བརྟེན་འགན་ཁྱོག་གི་མི་འདུག་ཅེས་བཟང་སྤྱོད་ཐོག་ནས་དགོངས་པ་ཞུས་པ་ཡིན་ཞེས་གསུངས་སོང་། ཡང་གསར་འགོད་པས་༧གོང་ས་མཆོག་དང་ཆོས་སྐྱོང་ཚོས་བཀའ་ལུང་དེ་ལྟར་ཕེབས་པ་དེ་ལ་མ་འོངས་པའི་སྲིད་སྐྱོང་གིས་བསླབ་བྱ་གང་འདྲ་ཞིག་ལེན་དགོས་པར་གཟིགས་ཀྱི་ཡོད་དམ་ཞེས་དྲིས་པའི་ལན་དུ་ཁོང་གིས། དེ་ངས་ཞུ་ཐུབ་པ་མ་རེད། སོ་སོས་བསམ་བློ་གཏོང་དགོས་པ་རེད། མང་ཚོགས་ངོས་ནས་ཁ་ཤས་ཀྱིས་འགྲིག་འདུག་གསུང་མདོག་ཁ་བོ་རེད་ལ། ཁ་ཤས་ཀྱིས་འགྲིག་མི་འདུག་གསུང་མདོག་ཁ་བོ་རེད། དེར་ང་ལ་བསམ་ཚུལ་གང་ཡང་མེད། ངའི་སེམས་ནང་ལྗིད་ཁོག་ཚ་ཤོས་དེ་ང་རང་ཚོ་རང་དབང་ལུང་པའི་ནང་ཡོད་པའི་མིའི་གནས་སྟངས་དེ་རིམ་པས་གསལ་བོ་ཆགས་ཀྱི་རེད་བསམ་གྱི་འདུག ངས་ལོ་མང་པོ་ཞེ་དྲགས་ཤིག་ལ་ལས་ཁུངས་ནང་ལས་ཀ་བྱས་པ་ཡིན་སྟབས། བོད་ཕྱི་ནང་གཉིས་སུ་འབྲེལ་བ་མང་པོ་ཞིག་ཡོད་པ་རེད། ལྷག་པར་དུ་བོད་ནང་དུ་འབྲེལ་བ་དམ་པོ་ཡོད་པའི་མི་སྣ་དེ་འདྲ་ཡོད། སོ་སོ་ལས་གནས་ག་རེ་ཡིན་མིན་ལ་མ་ལྟོས་པར། ༧སྐྱབས་མགོན་རིན་པོ་ཆེའི་སྐུ་ཕྱྭའི་ཐོག་ལ་སེམས་འཁུར་བྱས་ཏེ་འབྲེལ་བ་གནང་སྡོད་མཁན་དེ་ཚོར་བློ་བུར་དགོངས་པ་ཞུས་འདུག་ལབ་ན། ཁོ་རང་ཚོའི་བསམ་བློའི་ནང་སེམས་འཚབ་ཡོང་གི་རེད་བསམ་གྱི་འདུག ང་རང་དངོས་ཡོད་གནས་ཚུལ་འགྲེལ་བཤད་རྒྱག་གི་འགྲོ་ས་ཡོད་པ་མ་རེད། ཡིན་ནའང་རིམ་གྱིས་གསལ་བོ་ཆགས་ཡོང་གི་རེད་བསམ་གྱི་འདུག མང་ཚོགས་ཚོས་ཐུགས་བློ་བདེ་བོ་གནང་དགོས་པ་རེད་བསམ་གྱི་འདུག མང་ཚོགས་ཀྱི་ངོས་ནས་སོ་སོའི་བསམ་བློ་གཏོང་ཕྱོགས་ཀྱི་ཐོག་ནས་ལྟ་ཚུལ་མ་འདྲ་བ་ཏན་ཏན་ཡོང་གི་རེད་དེ། དེའི་ཐོག་ལ་མ་འགྲིག་པ་དང་མ་མཐུན་པ། བློ་ཕམ་དེ་དགོངས་པ་ཞུས་པ་དེ་འདྲའི་གནས་སྟངས་གང་ཡང་མ་རེད། བཟང་སྤྱོད་ཀྱི་ཐོག་ནས་འགན་ཞིག་མ་ཁྱོག་པའི་ཐོག་ནས་དགོངས་པ་གནང་རོགས་ཞུས་པ་ཡིན། ཞེས་གསུངས་སོང་། བཀའ་བློན་འབྲོང་ཆུང་དངོས་གྲུབ་མཆོག་ནི། ཕྱི་ལོ་ ༡༩༥༦ ལོར་སྐུ་འཁྲུངས་ཤིང་། མཐོ་སློབ་(B.A)ཐོན་རྗེས་ ༡༩༧༧ ནས་གཞུང་ཞབས་ཞུས་ཏེ་ ༡༩༩༣ ནས་བདེ་སྲུང་ལས་ཁུངས་ཀྱི་དྲུང་ཆེའི་ཕྱག་ལས་གནང་མུས་ཐོག  ༢༠༠༧ ལོར་སྐབས་བཅུ་གསུམ་པའི་བཀའ་ཤག་ཏུ་འོས་ཐོན་གྱིས་བདེ་སྲུང་བཀའ་བློན་གྱི་མཛད་འགན་བཞེས་ཡོད་པ་དང་། ༢༠༡༡ ལོའི་ཕྱི་ཟླ་ ༩ པའི་ནང་བསྐྱར་དུ་བཀའ་ཤག་སྐབས་བཅུ་བཞི་པའི་བདེ་སྲུང་བཀའ་བློན་དུ་བསྐོ་བཞག་གནང་ཡོད། གསར་འགོད་པ། པདྨ་རྒྱལ།