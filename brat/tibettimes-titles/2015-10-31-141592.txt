
བོད་པའི་ཕོ་གསར་ཞིག་ལ་གྲིས་བརྒྱབ་སྟེ་གྲོངས་འདུག

  མདང་ནུབ་དྷ་རམ་ས་ལའི་བྷག་སུ་ལམ་ཁར་རྒྱ་གར་ཕོ་གསར་ཁག་ཅིག་གིས་བོད་པའི་ཕོ་གསར་ཞིག་ལ་གྲིས་བརྒྱབ་གྲོངས་ཡོད་འདུག   མདང་ནུབ་ཆུ་ཚོད་ ༡༡ ཡོལ་ཙམ་ལ། དྷ་ས་མེག་གྷན་ཁྲོམ་གཞུང་དུ་བོད་པའི་ཕོ་གསར་ཞིག་དང་བུ་མོ་ཞིག་གིས་དགོང་ཟས་ཟོས་རྗེས། ཕོ་གསར་དེས་བུ་མོ་དེ་ནང་དུ་སྐྱེལ་བའི་ལམ་ཁར། མགྲོན་ཁང་ལྗང་ཁུའི་ (Green Hotel) ཉེ་འཁྲིས་སུ་བསླེབས་སྐབས། རྒྱ་གར་ཕོ་གསར་གསུམ་གྱིས་ཁོང་གཉིས་ལ་བསྙད་བཀོལ་ཏེ་འཁྲུག་འཛིང་ཤོར་ཡོད་འདུག བོད་པའི་ཕོ་གསར་དེར་རྒྱ་གར་བ་དེ་ཚོས་གྲིས་བརྒྱབ་ནས་རྒྱུ་མ་ཕྱི་ལ་ཐོན་ཏེ་ཁྲག་མང་པོ་ཐོན་ཡོད་པ་དང་། མཐར་དྷ་ཤོད་རྫུ་ནར་སྨན་ཁང་ལ་སྐྱེལ་བཞིན་པའི་ལམ་བར་ནས་གྲོངས་ཡོད་འདུག   གསར་འགོད་པས་དྷ་རམ་ས་ལའི་ས་གནས་མགོ་འཛིན་བསོད་ནམས་རྡོ་རྗེ་ལགས་སུ་བཅར་འདྲི་ཞུས་པརཁོང་གིས། མདང་དགོང་བོད་པའི་བུ་མོ་ཞིག་ལས་ཀ་ཚར་རྗེས། མོ་རང་གི་ངོ་ཤེས་གྲོགས་པོ་ཨ་མདོ་མཚོ་སྔོན་ནས་ཡིན་པ་ཞིག་གི་ནང་ལ་དགོང་དྲོའི་ཁ་ལག་ཟ་བར་ཕྱིན་ཏེ་ཕྱིར་ནང་ལ་སྐྱེལ་ནས་ཡོང་སྐབས། མེག་གྷན་བདེ་དོན་ལས་ཁུངས་ཀྱི་འཁྲིས་ལ་རྒྱ་གར་བ་མི་གསུམ་སྦག་སྦག་ཐོག་བསྡད་ཡོད་འདུག རྒྱ་གར་བ་དེ་ཚོས་ཁོ་གཉིས་ལ་བསྙད་བཀོལ་སྐབས། བུ་མོ་དེས་བུ་དེར་འགྲོ་འགྲོ་ལབ་ཡོད་འདུག དེ་ནས་ཁོ་གཉིས་མགྲོན་ཁང་ལྗང་ཁུའི་ (Green Hotel) འཁྲིས་ལ་འབྱོར་སྐབས། རྒྱ་གར་བ་དེ་དག་སྦག་སྦག་ཞོན་ནས་ཨ་མདོ་གྲོང་གསེབ་ལ་འགྲོ་བའི་ལམ་ཁར་བསླེབས་ཏེ། བོད་པའི་ཕ་གསར་དེའི་འཇིང་པ་ནས་འཇུས་ནས་ཉེས་རྡུང་བཏང་ཡོད་སྟབས། བོད་པའི་བུ་མོ་དེས་འགོག་ཐབས་བྱས་ཀྱང་རྒྱ་གར་བ་དེ་ཚོས་མོ་ལ་ཕུད་རྒྱག་བཏང་ནས་བུ་མོ་ས་ལ་འགྱེལ་ཡོད་ས་རེད།   དེ་ནས་རྒྱ་གར་བ་གཉིས་ཀྱིས་བུ་དེར་གྲིས་བརྒྱབ་སྟེ་རྒྱུའང་ཕྱི་ལ་ཐོན་ཡོད་ས་རེད། བུ་མོ་དེས་གཡས་གཡོན་ལ་སྐད་བརྒྱབ་ཀྱང་རོགས་པ་བྱེད་མཁན་སུ་ཡང་འབོར་མི་འདུག བོད་པ་གཅིག་གིས་ཡ་མེད་བཏང་སོང་ཟེར་གྱི་འདུག དེའི་རྗེས་མོས་ཉེན་རྟོག་པར་ཁ་པར་གཏོང་ཁུལ་བྱས་སྟབས། རྒྱ་གར་བ་གསུམ་དེ་ཞེད་ནས་སྦག་སྦག་ཞོན་ནས་བྷག་སུ་ཕྱོགས་སུ་བྲོས་ཡོད་འདུག དེའི་རྗེས་ལ་མཱ་རེ་ཁཱོ་དང་དབྱིན་ཇིའི་སྐྱེས་དམན་ཞིག་གིས་མཐོང་སྟེ། དྷ་ཤོད་ཛུ་ནར་སྨན་ཁང་ལ་སྐྱེལ་བར་འགྲོ་སྐབས་ལམ་བར་ནས་བུ་དེ་གྲོངས་འདུག ནམ་རྒྱུན་ནས་བུ་དེ་འཁྲུག་པ་རྒྱག་མཁན་དེ་འདྲ་མིན་པར་་ཆུང་དང་སྤྱོད་པ་ཡག་པོ་ཡོད་མཁན་ཞིག་ཡིན་པ་ཁ་གསལ་པོ་རེད། བུ་མོ་དེས་ཀྱང་འགྲེལ་བཤད་རྒྱག་གི་འདུག ཅེས་བརྗོད་བྱུང་།   གསར་འགོད་པས་ད་ལྟ་རྒྱ་གར་བ་མི་གསུམ་དེ་ངོ་རྟགས་ཆོད་ཡོད་མེད་དང་འཇུ་བཟུང་ཐུབ་ཡོད་མེད་དྲིས་པར་ཁོང་གིས། ད་ལྟ་ང་ཚོས་བརྟག་དཔྱག་བྱེད་བཞིན་ཡོད། ང་ཚོས་དེ་ཚོའི་རིགས་རྩ་བ་ཉིད་ནས་འཇོག་ཐབས་མེད་པ་མ་ཟད། ད་ལྟ་ཕྱོགས་གཅིག་ནས་ཉེན་རྟོག་པས་ཁ་གསལ་བརྩད་གཅོད་བྱེད་བཞིན་ཡོད་པ་དང་། ཕྱོགས་གཞན་ཞིག་ནས་ང་ཚོས་གཡས་གཡོན་གྱི་བོད་པ་ཚོར་འདྲི་བརྩད་བྱེད་ཀྱི་ཡོད། བོད་པ་གཅིག་གཉིས་ཤིག་གིས་མི་དངོས་སུ་མཐོང་མེད་ཀྱང་། མིའི་གཟུགས་དབྱིབས་མཐོང་ཡོད་པའི་སྐད་ཆ་ཤོད་ཀྱི་འདུག་ཀྱང་། ཁོ་ཚོས་ཉེན་རྟོག་པར་ལབ་རྒྱུར་ཞེད་ཀྱི་ཡོད་ས་རེད། ང་ཚོས་ཉེན་རྟོག་པས་མི་དེ་དག་འཇུ་བཟུང་བྱས་རྗེས། མི་སུ་ཡིན་མིན་ངོ་རྟགས་ཆོད་རྒྱུ་ནང་མོལ་བྱས་པ་ཡིན། ཞེས་བརྗོད་བྱུང་།   ཤོད་ཀ་ཅཱལ་རི་ཉེན་རྟོག་ལས་ཁུངས་ཀྱི་སྤྱི་ཁྱབ་ཉེན་ རྟོག་པ་གཞོན་པ་པཱན་ཁཱ་ཇེ་ཤཱར་མ་ (Pankaj Sharma) ལགས་སུ་སྐད་ཆ་དྲིས་པར་ཁོང་གིས། ད་ལྟ་ང་ཚོས་གནས་ཚུལ་ལྷག་ཡུལ་དངོས་ལ་བརྟག་དཔྱད་བྱེད་བཞིན་ཡོད་སྟབས། གནས་ཚུལ་ཚང་མ་ཤེས་རྟོགས་མ་བྱུང་བར་བརྒྱུད་ལམ་ཁག་ལ་སྐད་ཆ་བཤད་ཐུབ་ཀྱི་མི་འདུག གནས་ཚུལ་རྟོག་ཞིབ་བྱ་རྒྱུར་ཡང་དོ་ཕོག་འགྲོ་རྒྱུ་ཡིན་སྟབས། བརྟག་དཔྱད་བྱས་རྗེས་ཕྱིར་བསྒྲགས་བྱ་རྒྱུ་ཡིན། ད་ལྟ་བོད་པའི་བུ་མོ་དེ་ནི་གནས་ཚུལ་དངོས་མཐོང་མཁན་གྱི་དཔང་རྟགས་གཅིག་པུ་དེ་ ཡིན་སྟབས། ད་ལྟ་གནས་ཚུལ་གསལ་པོ་མ་ཆགས་པར་མོ་རང་ལ་སྐད་ཆ་དྲིས་ན་འགྲིག་གི་མ་རེད། ཅེས་བརྗོད་བྱུང་།   མཇུག་ཏུ་གསར་འགོད་པས་ཕོ་གསར་དེའི་ཕ་ཡུལ་གཅིག་པའི་གྲྭ་ཚུལ་ཁྲིམས་སེང་གེ་ལགས་སུ་ཕོ་གསར་དེའི་སྐོར་དྲིས་པར་ཁོང་གིས། ངེད་གཉིས་ཆུང་དུས་ནས་རྩེད་རོགས་དགོད་རོགས་ཡིན་ལ། ཕ་ཡུལ་དུ་ཡོད་སྐབས་ཁོ་རང་གྲྭ་བ་ཡིན་པ་དང་། ངེད་གཉིས་དགོན་པའང་གཅིག་པ་རེད། ང་སྔོན་ལ་རྒྱ་གར་དུ་བསླེབས་པ་དང་ཁོ་ ༢༠༠༣ ལོར་རྒྱ་གར་དུ་བསླེབས་ཏེའབྲས་སྤུངས་སྒོ་མང་གྲྭ་ཚང་དུ་ཞུགས་པ་རེད། རྗེས་སུ་ཊི་བྷི་ན་སྟེ་དགོན་པ་ནས་སྡོད་མ་ཐུབ་པར་ ༢༠༠༩ ཙམ་ལ་དྷ་རམ་ས་ལར་བསླེབས་ཏེ། གྷོ་པལ་པུར་ཉེ་འཁྲིས་ཀྱི་སྒེར་བཙུགས་སློབ་གྲྭ་དང་། ནོར་གླིང་ཀུན་ཕན་རིག་གནས་སློབ་གྲྭ་སོགས་སུ་སློབ་སྦྱོང་བྱས་པ་རེད། ལྡི་ལིར་(British Council)ཞེས་པར་ཡང་ཟླ་ཤས་རིང་སློབ་སྦྱོང་བྱས་ཏེ། ཁོ་དྷ་སར་ཡོང་ནས་བདུན་ཕྲག་གཉིས་གསུམ་ཞིག་མ་གཏོགས་འགོར་མེད། དགུ་བཅུ་གསུམ་གྱི་འོག་ཏུ་བོད་པའི་ཁང་པ་ཞིག་གླ་ནས་བསྡད་ཡོད་པ་རེད། མ་གཞི་ནས་ཁོ་སློབ་སྦྱོང་དཔེ་ཡག་པོ་རེད། ལྷག་པར་དུ་ཀུན་སྤྱོད་དཔེ་ཡག་པོ་ཡོད་པ་རེད། ཨ་རག་བཏུང་ནས་རྒྱག་རེས་རྒྱག་པ་སོགས་རྩ་བ་ཉིད་ནས་བྱེད་ཀི་མ་རེད། དེ་སྔོན་དྲིན་ཆེན་ཆོས་སྡེ་ནས་ཁོ་རང་རྒན་བདག་བྱས་ཏེ་བསྡད་པ་དང་། ཕྱིས་སུ་ཀུན་ཕན་རིག་གནས་སློབ་གྲྭ་ནས་ཀྱང་སློབ་མ་ཚོས་འོས་འདེམས་བྱས་པ་ བརྒྱུད་སློབ་གྲྭའི་སྤྱི་ཁྱབ་རྒན་བདག་ཏུ་བདམས་པ་རེད། ཅེས་དང་།   ཡང་ཁོང་གིས་མདང་དགོང་བྱུང་བའི་དོན་རྐྱེན་གྱི་བྱུང་རིམ་སྐོར་ལ་ བརྗོད་དོན། བུ་མོ་དེས་བཤད་པ་ལྟར་ན། མདང་ནུབ་ཁོང་གཉིས་ཕྱི་ལོགས་སུ་ཟ་མ་ཟ་རུ་ཕྱིན་པ་དང་། དེ་ནས་ལྷ་ས་ཟ་ཁང་དུ་ཇ་བཏུང་སྟེ་ཆུ་ཚོད་ ༡༡ ཙམ་ཟིན་རྗེས། ཁོང་གཉིས་མཉམ་དུ་དྷ་ས་བདེ་དོན་ལས་ཁུངས་ཀྱི་སྒོ་འགྲམ་དུ་བསླེབས་སྐབས། རྒྱ་གར་ཁ་ཤས་ཤིག་གིས་བཀྲ་ཤིས་བདེ་ལེགས་སོགས་ཟེར་ནས་སྔོན་བཀག་པ་དང་། ཁོང་གཉིས་ཀྱིས་ར་བཟི་དེ་འདྲ་ཡིན་རྒྱུ་རེད་བསམ་ནས་ཅི་ཡང་མ་ལབ་པར་ཚུར་ཡོང་སྟེ། ཨ་མདོའི་གྲོང་གསེབ་ཏུ་འགྲོ་ལམ་དེར་བསླེབས་སྐབས། རྒྱབ་ལོགས་ནས་མི་གསུམ་གྱིས་སྦག་སྦག་ཞོན་ནས་བསླེབས་ནས་ཁོང་གཉིས་མདུན་བཀག་ཏེ་རྒྱ་གར་གྱི་བུ་གཉིས་ཀྱིས་ཁོའི་སྐེ་ནས་འཇུས་པར་བརྟེན་ཁོང་ཚོ་རྒྱག་རེས་ཤོར་སོང་ཟེར། དེ་ནས་བུ་མོ་དེས་སྐད་བརྒྱབ་སྟེ་དེ་འདྲ་མ་བྱེད་ཟེར་ནས་བར་བྱས་ཀྱང་ཉན་རོགས་ མི་བྱེད་པ་དང་། བོད་པ་ཕོ་གསར་དེས་རྡོ་ཞིག་བླངས་ཏེ་བརྒྱབ་ཀྱང་གང་ཡང་བྱེད་མ་ཐུབ་པར་རྒྱ་གར་ ཕོ་གསར་ཞིག་གིས་ཁོ་བོར་གྲིས་བརྒྱབ་སོང་ཟེར་གྱི་འདུག ཅེས་བརྗོད་བྱུང་།   གྲོངས་ཟིན་པའི་བོད་པའི་ཕོ་གསར་དེའི་ཕ་ཡུལ་ཨ་མདོ་མཚོ་སྔོན་དར་མཚོ་རྫོང་ཆུ་ བཟང་སྡེ་བ་ནས་ཡིན་པ་དང་། མིང་ལ་ཚུལ་ཁྲིམས་མཆོག་ལྡན་དང་ད་ལྟ་རང་ལོ་ ༢༩ ཡས་མས་ཡིན་འདུག གསར་འགོད་པ། དོན་གྲུབ།