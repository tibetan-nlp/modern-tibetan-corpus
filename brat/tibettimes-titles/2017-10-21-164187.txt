
ཏཱ་ལའི་བླ་མར་ཐུག་འཕྲད་བྱས་ན་ཁྲིམས་འགལ་ཡིན་ཟེར།

རྒྱ་ནག་འཐབ་ཕྱོགས་གཅིག་གྱུར་ཁང་གི་མགོ་འཁྲིད་ཀྲང་ཡེ་ཅོང་ཟེར་བ་ཞིག་གིས་ཕྱིའི་རྒྱལ་ཁབ་ཁག་གི་དཔོན་རིགས་ཚོས་གཞུང་འབྲེལ་མ་ཡིན་པའི་ཐོག་ནས་༧གོང་ས་རྒྱལ་བ་རིན་པོ་ཆེ་མཆོག་ལ་མཇལ་བཅར་ཞུས་པ་ཡིན་ནའང་མི་ཆོག་སྐོར་བརྗོད་འདུག དེ་རིང་རྒྱ་ནག་དབུས་འཐབ་ཕྱོགས་གཅིག་གྱུར་ཁང་གི་བློན་ཆེན་གཞོན་པ་ཀྲང་ཡེ་ཅོང་ (Zhang Yijiong) ཟེར་བ་དེས། དམར་ཤོག་ཚོགས་ཆེན་གྱི་ཟུར་དུ་གསར་འགོད་པར་ཐུག་འཕྲད་བྱེད་སྐབས། ཕྱིའི་རྒྱལ་ཁབ་དང་སྒྲིག་འཛུགས་ཀྱི་དཔོན་རིགས་སུ་ཡིན་ཡང་ཏཱ་ལའི་བླ་མར་ཐུག་འཕྲད་བྱེད་པ་ནི་རྒྱ་ནག་ལ་ཁྲིམས་འགལ་གྱིས་དོ་ཕོག་བཟོས་པ་རེད། ཏཱ་ལའི་བླ་མ་དང་ཐུག་འཕྲད་བྱས་པ་དེར་ཁ་གཡར་ས་གང་ཡང་མེད། དཔོན་རིགས་ཁ་ཤས་ཀྱིས་ཏཱ་ལའི་བླ་མ་ནི་ཆོས་ལུགས་དབུ་འཁྲིད་ཅིག་ཡིན་ཚུལ་རྗོད་བཞིན་ཡོད་ན་ཡང་། རྒྱ་ནག་གཞུང་གིས་དེ་ལྟར་ངོས་འཛིན་བྱེད་གྱིན་མེད། ནང་བསྟན་ཆོས་ལུགས་ནི་རྩ་ཆེན་པོ་ཡིན་ཡང་དེ་ནི་ཕྱི་ཕྱོགས་ནས་དར་ཁྱབ་བྱུང་བ་ཞིག་མིན་པར་གནའ་བོའི་རྒྱ་ནག་གི་ཆོས་ལུགས་རིག་གནས་ནས་དར་བ་རེད། ཅེས་བརྗོད་འདུག ཧིན་རྡུ་དུས་བབ་ནང་དེ་དང་འབྲེལ་བའི་གནས་ཚུལ་སྤེལ་བའི་ནང་། རྒྱ་ནག་གཞུང་གིས་བོད་ནང་གི་འགྲོ་བ་མིའི་ཐོབ་ཐང་ལ་རྡོག་རོལ་གཏོང་བཞིན་པ་ངོས་ལེན་བྱེད་ཀྱི་མེད་པར་མ་ཟད། རྒྱ་ནག་གཞུང་གི་འཛིན་སྐྱོང་འོག བོད་དེ་རྨོངས་དད་དང་རྗེས་ལུས་ནས་ཡར་རྒྱས་གོང་འཕེལ་བཏང་ཡོད་ལུགས་དང་། རྒྱ་ནག་གཞུང་གིས་བོད་མིའི་འགྲོ་བ་མིའི་ཐོབ་ཐང་དང་ཆོས་དད་ལ་བརྩི་བཀུར་བྱེད་ཀྱི་ཡོད་སྐོར་བཤད་ཀྱི་འདུག ཅེས་བརྗོད་འདུག ཀྲང་ཡེ་ཅིན་ནི་རྒྱ་ནག་དབུས་འཐབ་ཕྱོགས་གཅིག་གྱུར་ཁང་གི་བློན་ཆེན་གཞོན་པ་ཡིན་ལ། སྔོན་ཆད་༧གོང་ས་རྒྱལ་བ་རིན་པོ་ཆེ་མཆོག་གི་སྐུ་ཚབ་དང་ཐུག་འཕྲད་བྱས་མྱོང་ཡོད་པ་དང་། ཕྱི་ལོ་ ༢༠༠༦ ནས་ ༢༠༡༠ བར་བོད་རང་སྐྱོང་ལྗོངས་ཀྱི་དམར་ཤོག་དྲུང་ཆེ་ཡིན་འདུག གསར་འགོད་པ། པདྨ་རྒྱལ། སངས་རྒྱས་དཀོན་མཆོག