
བཀའ་ཤག་སྐབས་བཅོ་ལྔ་པའི་བུད་མེད་ནུས་སྟོབས་གོང་སྤེལ་གྱི་སྲིད་བྱུས་འདི་ཡིན།

བུད་མེད་ཀྱི་ནུས་སྟོབས་སྤེལ་བའི་སྲིད་བྱུས་ཀྱི་དམིགས་ཡུལ་ནི། བོད་མིའི་སྒྲིག་འཛུགས་ཀྱིས་བོད་མིའི་ཆབ་སྲིད་ཐེ་བའི་སྤྱི་ཚོགས་ཀྱི་བྱ་བཞག་ཚང་མའི་ཐོག་བུད་མེད་ཀྱི་ནུས་པ་དང་འགན་འཁུར་མཉམ་སྤུངས་ཐུབ་པའི་ཁོར་ཡུག་བསྐྲུན་རྒྱུ་དེ་ཡིན་ཟེར། དེ་རིང་སྔ་དྲོའི་ཆུ་ཚོད་༩།༣༠ སྟེང་། གངས་སྐྱིད་ཕྱི་དྲིལ་ལྷག་པ་ཚེ་རིང་དྲན་རྟེན་ཚོགས་ཁང་དུ།  སྲིད་སྐྱོང་བློ་བཟང་སེང་གེ་མཆོག་དང་། བཀའ་དྲུང་སྟོབས་རྒྱལ་ཚེ་རིང་རྣམ་གཉིས་ཀྱིས། བོད་མིའི་སྒྲིག་འཛུགས་བཀའ་ཤག་གིས་བུད་མེད་ནུས་སྟོབས་སྤེལ་བའི་སྲིད་བྱུས་གཏན་འབེབས་གནང་ཡོད་པའི་སྐོར་གསར་འགོད་གསལ་བསྒྲགས་སྤེལ་སོང་། དེ་རིང་གསལ་བསྒྲགས་གནང་བའི་སྲིད་བྱུས་དེའི་ངོ་སྤྲོད་ནང་། ཕྱི་ལོ་ ༡༩༥༩ ཟླ་ ༣ ཚེས༌ ༡༢ ཉིན་བོད་པའི་བུད་མེད་ཀྱིས་མགོ་འཁྲིད་དེ་རང་སྲོག་བློས་གཏོང་གིས་རྒྱ་གཞུང་གི་བཙན་འཛུལ་ལ་ངོ་རྒོལ་གྱེན་ལངས་བྱས་ཏེ་བྱས་རྗེས་ཆེན་པོ་བཞག་ཡོད་སྐོར་དང་། ༸གོང་ས་མཆོག་གིས་བུད་མེད་རྣམས་རང་བཞིན་གྱིས་བྱམས་སེམས་དང་སྙིང་རྗེ་ཆེ་བ་དང་། ཕྲུ་གུ་གསོ་སྐྱོང་བྱེད་པའི་ནུས་སྟོབས་ཁྱད་པར་ཅན་ལྡན་པ། སྤྱི་ཚོགས་བྱམས་བརྩེ་དང་འཚེ་མེད་ཞི་བའི་ལམ་དུ་འཁྲིད་པར་བུད་མེད་རྣམས་ཀྱིས་ལས་རིགས་ཚང་མའི་ཐོག་འགན་ཁུར་མཉམ་ལེན་བྱེད་དགོས་པའི་བཀའ་སློབ་བསྩལ་ཡོད་པ། ད་དུང་༧གོང་ས་མཆོག་གིས་བོད་བརྒྱུད་ནང་བསྟན་ཁྲོད་ལོ་རྒྱུས་རང་བཞིན་ལྡན་པའི་དགེ་བཤེས་མའི་མཚན་རྟགས་ཕྱག་འཁྱེར་སྤྲོད་པའི་ལམ་སྲོལ་གསར་གཏོད་མཛད་པ། ཁོང་གིས་དམངས་གཙོ་གསོལ་རས་སུ་བསྩལ་བ་ལྟར་ ༡༩༦༤ ལོ་ནས་བུད་མེད་སྤྱི་འཐུས་གཅིག་གི་ཞབས་སྟེགས་ཟུར་བཅད་དང་། ༡༩༩༡ ལོ་ནས་ཆོལ་ཁ་རེར་བུད་མེད་སྤྱི་འཐུས་ ༢ རེ་གཏམ་འབེབས་གནང་ཡོད་སྐོར་སོགས་བཀོད་འདུག དེ་བཞིན། བཀའ་ཤག་སྐབས་ ༡༤ པའི་ས་གནས་ཁག་གི་གཞིས་མགོ་བརྒྱ་ཆ་ ༣༣ བུད་མེད་གོ་སྒྲིག་ཞུ་རྒྱུའི་སྒྲིག་གཞི་བཟོས་པ་དང་། ད་ལྟ་བོད་མིའི་སྒྲིག་འཛུགས་ཁྱབ་ཁོངས་ཀྱི་ལས་བྱེད་བརྒྱ་ཆ་ ༤༥ ཡིན་པ་མ་ཟད། ཤེས་རིག་ལས་ཁུངས་ཀྱི་ལས་བྱེད་བརྒྱ་ཆ་ ༤༨ དང་། དྲིལ་བསྒྲགས་ལས་ཁུངས་ཀྱི་ལས་བྱེད་བརྒྱ་ཆ་ ༦༠ ཙམ་བུད་མེད་ཡིན་སྐོར། དེ་བཞིན། དེ་ལམ་གསར་དུ་བསྡུས་པའི་ལས་བྱེད་བརྒྱ་ཆ་ ༥༠ བུད་མེད་ཡིན་པ། ཤེས་ཡོན་སྲིད་བྱུས་ནང་སྔོན་འགྲོའི་དགེ་རྒན་དང་དགེ་རྒན་ལས་རོགས་རྣམས་བུད་མེད་བསྐོ་བཞག་གཙོ་འདོན་བྱ་དགོས་པ་དང་། སྔོན་འགྲོའི་དགེ་རྒན་རྣམས་ལ་ཕོགས་དང་མཐུན་རྐྱེན་གཞི་རིམ་གོང་མའི་དགེ་རྒན་དང་གཅིག་མཚུངས་སྤྲོད་དགོས་པ་འཁོད་ཡོད་པ་ལྟར་ལག་བསྟར་བྱེད་བཞིན་ཡོད་སྐོར་སོགས་བཀོད་འདུག གསར་འགོད་གསལ་བསྒྲགས་ཐོག་སྲིད་སྐྱོང་མཆོག་གིས། དེ་སྔའི་བཀའ་ཤག་སྐབས་ ༡༤ པས་བཀའ་ཁྲི་ཟམ་གདོང་རིན་པོ་ཆེའི་སྐབས་ ༢༠༠༨ ལོར་གཏན་འབེབས་གནང་བའི་བུད་མེད་ཀྱི་ནུས་སྟོབས་སྤེལ་བའི་སྲིད་བྱུས་ལ་བསྐྱར་ཞིབ་བྱས་ཡོད་སྐོར་དང་། ཐེངས་འདིར་གསལ་བསྒྲགས་གནང་བའི་སྲིད་བྱུས་དེ་གངས་སྐྱིད་ལས་ཁུངས་ཁག་གི་དྲུང་འཕར་མང་ཆེ་བ་དང་། བུད་མེད་ནུས་སྟོབས་གོང་སྤེལ་ཚན་པའི་ལས་བྱེད། དེ་བཞིན། སྤྱི་ཚོགས་ཡར་རྒྱས་ཐེབས་རྩའི་འགན་འཛིན་སོགས་ཀྱིས་ཟིན་བྲིས་བཟོས་པ་བཀའ་ཤག་གིས་གཏན་འབེབས་གནང་ཚུལ་སོགས་གསུངས་སོང་། སྲིད་བྱུས་དེའི་ནང་དོན་ཁག་འོག་ཏུ་བཀོད་ཡོད། སྲིད་བྱུས་ཀྱི་དམིགས་ཡུལ། སྲིད་བྱུས་ཀྱི་དམིགས་ཡུལ་ནི། བོད་མིའི་སྒྲིག་འཛུགས་ཀྱི་ངོས་ནས་བོད་མིའི་ཆབ་སྲིད་ཐེ་བའི་སྤྱི་ཚོགས་ཀྱི་བྱ་གཞག་ཚང་མའི་ཐོག་བུད་མེད་ཀྱི་ནུས་པ་དང་འགན་འཁུར་མཉམ་སྤུངས་ཐུབ་པའི་ཁོར་ཡུག་བསྐྲུན་རྒྱུ་དེ་ཡིན། ༡༽ བུད་མེད་དང་བོད་ནང་གི་འགྲོ་བ་མིའི་ཐོབ་ཐང་། ༡༌༡ རྒྱལ་སྤྱིའི་སྤྱི་ཚོགས་ཁྲོད་དང་ལྡིངས་ཆ་ཁག་གི་ཐོག་བོད་ནང་གི་བུད་མེད་རྣམས་ཀྱི་འགྲོ་བ་མིའི་ཐོབ་ཐང་ལ་བརྡལ་བཤིག་བཏང་དང་གཏོང་མུས་ཀྱི་གནས་སྟངས་ངོ་སྤྲོད་བྱ་རྒྱུ། ༡་༢ བཙན་བྱོལ་དུ་ཡོད་པའི་བོད་པའི་བུད་མེད་རྣམས་ནས་བོད་ནང་གི་བུད་མེད་རྣམས་ཀྱི་མགྲིན་ཚབ་བྱས་ཏེ་ཁོང་ཚོའི་མངོན་འདོད་དང་གནས་སྟངས་ཁྱབ་སྤེལ་རྒྱ་གང་ཆེ་བྱ་རྒྱུ། ༡༌༣   གཞིས་བྱེས་གཉིས་ཀྱི་བུད་མེད་ཕན་ཚུན་དབར་འབྲེལ་ལམ་ཟབ་ཏུ་གཏོང་ཐབས་བྱ་རྒྱུ། ༢༽ ཤེས་ཡོན། ༢་༡   བུད་མེད་ཚོར་ཤེས་ཡོན་གྱི་གོ་སྐབས་དང་མཐུན་རྐྱེན་ཇེ་བཟང་དུ་གཏོང་རྒྱུ། ༢༌༢  སློབ་གྲྭ་ཁག་གི་ནང་ཕོ་མོ་དབྱེར་མེད་ཀྱི་ལྟ་གྲུབ་གཞི་རྩར་བཟུང་བའི་སློབ་འཁྲིད་ཀྱི་ཁོར་ཡུག་བསྐྲུན་རྒྱུ། ༢༌༣  བུད་མེད་ཀྱི་མཚན་མཐོང་གོང་སྤེལ་དང་གདེང་སྤོབས་མཐོ་རུ་གཏོང་རྒྱུའི་ལས་གཞི་སྤེལ་རྒྱུ། ༢༌༤   བུད་མེད་རྣམས་ལ་ཆོས་ཕྱོགས་ཀྱི་སློབ་གཉེར་བྱེད་རྒྱུའི་གོ་སྐབས་འདྲ་མཉམ་བསྐྲུན་རྒྱུ། ༣༽ འཕྲོད་བསྟེན། ༣་༡   མ་དང་བྱིས་པའི་འཕྲོད་བསྟེན་ཐོག་དམིགས་བསལ་དོ་སྣང་དང་། ལྷག་པར་མ་དང་བྱིས་པའི་ལུས་སེམས་གཉིས་ཀ་བདེ་ཐང་ཡོང་ཆེད་མངལ་འཁོར་བ་ནས་ལོ་ལྔ་མ་ལོན་བར་གྱི་ཕྲུ་གུ་གསོ་སྐྱོང་བྱེད་ཕྱོགས་ཀྱི་སློབ་གསོ་དང་ལས་གཞི་སྤེལ་རྒྱུ། ༣༌༢  བུད་མེད་རྣམས་ལ་གནའ་དེང་ཟུང་འབྲེལ་གྱི་འཕྲོད་བསྟེན་མཐུན་རྐྱེན་དང་སློབ་གསོའི་ལས་གཞི་སྤེལ་རྒྱུ། ༣་༣  བུད་མེད་རྣམས་ལ་སོ་སོའི་ན་ཚོད་དང་མཐུན་པའི་འཕྲོད་བསྟེན་བྱེད་ཕྱོགས་སྐོར་སློབ་གསོ་བྱ་རྒྱུ། ༣་༤   བུད་མེད་དང་བྱིས་པའི་སེམས་ཁམས་ཀྱི་འཕྲོད་བསྟེན་དང་ཟས་བཅུད་ཀྱི་མཐུན་རྐྱེན་སྦྱོར་ཐབས་བྱ་རྒྱུ། ༤༽ དཔལ་འབྱོར། ༤་༡   བུད་མེད་ཚོང་ལས་གཉེར་མཁན་རྣམས་ལ་མཐུན་སྐྱོར་དང་ཟབ་སྦྱོང་སོགས་སྤྲོད་རྒྱུ། ༤་༢   བུད་མེད་རྣམས་ནས་སོ་སོའི་ལས་ཡུལ་དུ་ལས་ནུས་ལེགས་འདོན་ཐུབ་སླད་ལས་སྤྲོད་པས་བུ་བཅོལ་ཁང་གི་མཐུན་རྐྱེན་བསྐྲུན་དགོས་པའི་ལམ་སྟོན་བྱ་རྒྱུ། ༤༌༣   ཕྲུ་གུ་བཙས་སྐབས་ལས་ཡུལ་སོ་སོ་ནས་ཕ་མ་གཉིས་ཀར་གུང་སེང་དགོས་ངེས་སྤྲོད་རྒྱུ། ༤་༤   བུད་མེད་གང་མང་ཚོང་གི་ལས་རིགས་ཐོག་འགྲོ་རྒྱུར་སེམས་ཤུགས་སྤར་རྒྱུ། ༥༽ འཛིན་སྐྱོང་དང་། མགོ་འཁྲིད། ༥༌༡   གཞུང་འབྲེལ་དང་གཞུང་འབྲེལ་མ་ཡིན་པའི་ཚོགས་སྡེ་ཁག་གི་འགོ་འཁྲིད་ལས་གནས་ཐོག་བུད་མེད་གང་མང་སླེབས་ཐབས་བྱ་རྒྱུ། ༥༌༢   བུད་མེད་འགོ་འཁྲིད་སྐྱེད་སྲིང་ཐོག་འགོག་རྐྱེན་མི་ཡོང་ཆེད་སྤྱི་ཚོགས་ཀྱི་ལྟ་ཕྱོགས་ལ་འགྱུར་བ་གཏོང་ཐབས་བྱ་རྒྱུ། ༥༌༣   སྡེ་ཚན་ཚང་མའི་སྲིད་བྱུས་དང་ཐག་གཅོད་ཀྱི་ལས་དོན་བརྒྱུད་རིམ་ནང་བུད་མེད་རྣམས་འདྲ་མཉམ་ཐོག་མཉམ་ཞུགས་ཡོང་ཐབས་བྱ་རྒྱུ། ༥་༤   ལས་ཡུལ་ཚང་མའི་ནང་ལས་བྱེད་བསྐོ་གཞག་དང་དེ་འབྲེལ་སྲིད་བྱུས་རྣམས་ཕོ་མོ་དབྱེར་མེད་ཀྱི་བསམ་ཚོར་དང་མཐུན་པ་བཟོ་ཐབས་བྱ་རྒྱུ། ༦༽ སྤྱི་ཚོགས། ༦༌༡   ཕོ་མོ་འདྲ་མཉམ་དང་བུད་མེད་ནུས་སྟོབས་སྤེལ་རྒྱུའི་ཐོག་ལས་ཀ་བྱེད་མཁན་གྱི་གཞི་རིམ་ཚོགས་སྡེ་ཁག་གི་ནུས་སྟོབས་སྤེལ་ཐབས་བྱ་རྒྱུ། ༦༌༢ སྤྱི་ཚོགས་ཡར་རྒྱས་ཐོག་བུད་མེད་ཀྱིས་དམིགས་བསལ་ཞབས་འདེགས་བསྒྲུབ་ཐུབ་པའི་སྐོར་གོ་རྟོགས་སྤེལ་བའི་སྒོ་ནས་བུད་མེད་ཐོག་སྤྱི་ཚོགས་ཀྱི་ལྟ་སྟངས་ལ་འགྱུར་བ་གཏོང་རྒྱུ། ༦་༣   བུད་མེད་ཀྱི་ནུས་སྟོབས་གོང་སྤེལ་དང་། ཕོ་མོ་དབྱེ་འབྱེད་ཀྱི་གནས་ཚུལ་འགོག་རྒྱུའི་ཐོག་སྐྱེས་པ་ཚོས་མཉམ་རུབ་དགོས་པའི་སློབ་གསོ་སྤྲོད་རྒྱུ། ༦༌༤   ཕྲུ་གུ་གསོ་སྐྱོང་བྱེད་པའི་ཨ་མ་ཁེར་རྐྱང་དང་། བུད་མེད་རྒས་གཅོང་སོགས་དཀའ་ངལ་ཅན་གྱི་བུད་མེད་རྣམས་ལ་དམིགས་བསལ་མཐུན་རྐྱེན་སྦྱོར་ཐབས་བྱ་རྒྱུ། ༧༽ བུད་མེད་ལ་བཙན་དབང་དང་རྩུབ་སྤྱོད་རིགས་འགོག་ཐབས། ༧༌༡   བུད་མེད་ཐོག་བཙན་དབང་དང་རྩུབ་སྤྱོད་ཀྱི་གནས་ཚུལ་བྱུང་རིགས་ལ་བཟོད་སྲན་རྩ་བ་ནས་མི་བྱེད་པའི་སྲིད་བྱུས་འཛིན་རྒྱུ། ༧་༢   སློབ་གྲྭ་དང་། གཞིས་ཆགས། ལས་ཡུལ། ཁྱིམ་ཚང་བཅས་པར་བུད་མེད་ལ་བཙན་དབང་དང་རྩུབ་སྤྱོད་དང་འབྲེལ་བའི་ཁྲིམས་སྒྲིག་ཁག་གི་གོ་རྟོགས་རྒྱ་གང་ཆེ་སྤེལ་རྒྱུ། ༧༌༣   བུད་མེད་ཐོག་བཙན་དབང་དང་རྩུབ་སྤྱོད་རིགས་འགོག་ཐབས་སུ་སྤྱི་ཚོགས་སེམས་ཚོར་ལྡན་པ་བཟོ་རྒྱུ། ༧་༤   ཕོ་མོ་དབྱེ་འབྱེད་དང་བུད་མེད་ལ་རྩུབ་སྤྱོད་སོགས་བྱུང་སྐབས་དཀའ་ངལ་སེལ་ཐབས་ཀྱི་མཐུན་རྐྱེན་བསྐྲུན་རྒྱུ་བཅས། བཀའ་ཤག་གིས་ཕྱི་ལོ་ ༢༠༡༧ ཟླ་ ༢ ཚེས་ ༠༢ ལ།། །།  