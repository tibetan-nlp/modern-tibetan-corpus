
བོད་ཁུལ་གྱི་ལས་བྱེད་ཚོ་རྒྱས་སྤྲོས་ལ་ཞེད་སྣང་སྐྱེ་མགོ་ཚུགས།

རྒྱ་ནག་གི་སྲིད་འཛིན་ཞི་ཅིན་ཕིན་གྱིས་སྟག་དང་སྦྲང་མ་མཉམ་རྡུང་གི་སྲིད་བྱུས་དེ་རྒྱ་ནག་གི་གྲོང་ཁྱེར་ཆེ་ཁག་ཏུ་ཚ་ཚ་འུར་འུར་གྱིས་ལག་བསྟར་བྱས་ཏེ་ལོ་གཅིག་ལྷག་ཕྱིན་པ་དང་བསྟུན་ཏེ། དེང་སྐབས་བོད་ཁུལ་གྱི་གྲོང་ཁྱེར་དང་གྲོང་གསེབ་ཁག་གི་ལས་བྱེད་ཚོར་ཡང་དངངས་འདར་རྒྱག་མགོ་ཚུགས་ཡོད་འདུག ཟླ་འདིའི་ཕྱི་ཚེས་ ༤ ཉིན་རྒྱ་ནག་ཕྱི་འབྲེལ་ལྷན་ཁང་གིས་རྒྱ་ནག་དབུས་སྒྲིག་ཁྲིམས་ཞིབ་བཤེར་ཁང་གི་དྲ་བའི་ཐོག་བཀའ་རྒྱ་བཏང་སྟེ། བརྒྱད་པའི་བཅོ་ལྔའི་སྟོན་ཚིགས་དུས་ཆེན་དང་། སླེབ་ལ་ཉེ་བའི་བཅུ་བའི་ཚེས་གཅིག་རྒྱལ་སྟོན་དུས་ཆེན་སོགས་ཀྱི་ཐོག རྒྱ་ནག་ནང་ལོགས་ཀྱི་ལས་ཁུངས་ཁག་དང་ཕྱི་རྒྱལ་ཁག་ཏུ་ཡོད་པའི་རྒྱ་ནག་གཞུང་ཚབ་ཁང་ཁག་གིས། རྒྱ་ནག་དབུས་གཞུང་གི་གཏན་འབེབས་དོན་ཚན་ ༨ ལག་བསྟར་དོན་འཁྱོལ་ཡོང་བ་བྱས་ཏེ། དུས་ཆེན་སྐབས་སྤྱི་དངུལ་གྱིས་ཟླ་གོར་བག་ལེབ་(yue bing)སོགས་ལེགས་སྐྱེས་སྤྲོད་པ་དང་རྒྱས་ཟ་རྒྱས་འཐུང་། ཡུལ་སྐོར་སྤྲོ་འཆམ། འགྲོ་གྲོན་ཆེ་བའི་རིག་རྩལ་འཁྲབ་སྟོན་སོགས་བཀག་འགོག་བྱེད་དགོས་པ་མ་ཟད། ལས་རིགས་ཁག་གི་ལས་བྱེད་པར་ཕོགས་སྣོན་དང་བྱ་དགའ། རོགས་དངུལ་སོགས་ཀྱང་གང་བྱུང་སྤྲོད་མི་ཆོག་པའི་བཀའ་རྒྱ་བཏང་ཡོད་འདུག སྔར་ལོའི་ལོ་མགོ་ནས་བཟུང་རྒྱ་ནག་གི་གྲོང་ཁྱེར་ཆེ་ཁག་ཏུ་བག་མེད་རྒྱས་སྤྲོས་དང་ལྐོག་ཟ་རུལ་སུངས་ཀྱི་གནས་ཚུལ་ཐོག་དམ་དྲག་ཆེན་པོ་བྱེད་མགོ་བཙུགས་ཡོད་པ་དང་། འདས་ལོའི་ཕྱི་ཟླ་ ༣ པ་ཙམ་ནས་བཟུང་རྒྱ་ནག་དབུས་སྒྲིག་ཁྲིམས་ཞིབ་བཤེར་ཁང་གིས་དྲ་ཐོག་ཏུ་ཐེར་འདོན་སྟེགས་བུ་(Puguang Tai http://www.ccdi.gov.cn/special/bgtzt/)ཟེར་བ་ཞིག་སྒོ་འབྱེད་བྱས་ཏེ། ས་གནས་ཁག་གི་ལས་བྱེད་པ་ཚོས་ཁྲིམས་འགལ་གྱི་བྱ་བ་ཆེ་ཆུང་གང་ཞིག་བྱེད་ཀྱི་ཡོད་ཀྱང་སྟེགས་བུ་དེ་བརྒྱུད་ནས་དབུས་གཞུང་ལ་ཐད་ཀར་ཞུ་གཏུག་ཆོག་པའི་ལམ་ཁ་ཞིག་བཟོས་ཡོད་འདུག འདི་ལོའི་ཕྱི་ཟླ་ ༧ ཙམ་ནས་བཟུང་བོད་རང་སྐྱོང་ལྗོངས་དང་མཚོ་སྔོན། སི་ཁྲོན། ཀུན་སུའུ་སོགས་བོད་ཁུལ་གྱི་ལས་ཁུངས་དང་སྡེ་ཚན་ཁག་ནང་དུའང་ཞིབ་བཤེར་མགོ་འཛུགས་བྱས་ཡོད་སྟབས། ས་གནས་ལས་བྱེད་ཚོས་ཐུགས་སྤྲོ་གཏོང་བ་དང་འདུ་འཛོམས་བྱེད་པ། རླངས་འཁོར་རྫིག་པོ་དང་ལ་བ་གོང་ཆེན་གྱོན་པ་སོགས་ལ་ཡང་འཛེམ་དོག་བྱེད་བཞིན་ཡོད་འདུག་ལ། གནས་ཚུལ་དེས་བོད་ནང་གི་གྲོང་ཁྱེར་ཁག་གི་སྐར་མ་རིམ་པའི་མགྲོན་ཁང་དང་ཟ་ཁང་། དབྱར་སྐྱིད་གླིང་ག་དང་གླུ་གར་རོལ་རྩེད་ཁང་། ཡུལ་སྐོར་སྤྲོ་འཆམ་ཁུལ་ལྟེ་གནས་སོགས་ཀྱི་དཔལ་འབྱོར་ཡོང་འབབ་ཐོག་ལའང་ཤུགས་རྐྱེན་ཆེན་པོ་འཕྲད་བཞིན་ཡོད་འདུག ཟླ་འདིའི་ཕྱི་ཚེས་ ༤ ཉིན་རྒྱ་ནག་དབུས་སྒྲིག་ཁྲིམས་ཞིབ་བཤེར་ཁང་གི་ཞིབ་བཤེར་ཚན་པ་དང་ལྐོག་ཟ་རུལ་སུངས་སྔོན་འགོག་སྡེ་ཚན་གྱི་མགོ་ཁྲིད་ཧང་སུའུ་ཞན་གྱིས། སྲིད་འཛིན་ཞི་ཅིན་ཕིན་གྱིས་འདས་པའི་ལོ་ ༡ ལྷག་ནང་སྟག་དང་སྦྲང་མ་མཉམ་རྡུང་གི་སྲིད་བྱུས་འོག ལྐོག་ཟ་རུལ་སུངས་ལ་ཞིབ་བཤེར་གཏིང་ཟབ་བྱས་པ་བརྒྱུད། འདི་ལོའི་ཕྱི་ཟླ་ ༧ པའི་བར་ཁྱོན་བསྡོམས་ཉེས་དོན་ ༥༡༦༠༠ ལྷག་ཐེར་འདོན་བྱས་ཏེ། ཏང་ཡོན་ལས་བྱེད་པ་ ༦༧༦༧༩ ལ་ཐག་གཅོད་བྱས་ཤིང་། དེའི་ནང་ཏང་གི་སྒྲིག་གཞིར་འགལ་ཏེ་ཏང་ནང་ནས་ཕུད་པ་མི་ ༡༨༣༦༥ ཡོད་པ་དང་། ད་ལོར་འདས་པའི་ཟླ་ ༧ རིང་གི་ཉེས་དོན་གྲངས་འབོར་དེ་ན་ནིང་གི་ལོ་ཧྲིལ་པོ་ལས་ཀྱང་རྦད་དེ་མང་བ་ཡོད་ལུགས་དང་། འདི་ལོའི་ཕྱི་ཟླ་ ༨ ཚེས་ ༡༢ ཉིན་བར་ཞིབ་བཤེར་ཁང་གིས་གཉེར་བའི་ཐེར་འདོན་སྟེགས་བུ་བརྒྱུད་ཁྱོན་ཉེས་དོན་ ༡༨༩༢ ཙམ་འབྱོར་ཏེ་མི་གྲངས་ ༣༠༡༣ ཙམ་ཐེར་འདོན་བྱས་ཡོད་པ་དང་། དེའི་ནང་ཞིང་ཆེན་རིམ་པའི་དཔོན་རིགས་ཡོད་པ་མ་ཟད། སྒྲིག་ཁྲིམས་ཞིབ་བཤེར་བྱེད་མཁན་གྱི་ལས་བྱེད་པའང་ཚུད་ཡོད་ལ། མུ་མཐུད་དུ་འཛེམ་ཟོན་མེད་པར་ཁྱོན་ཡོངས་ནས་ཞིབ་བཤེར་བྱས་ཏེ། ཡང་དག་སྒོས་ཁྲིམས་ཀྱིས་རྒྱལ་ཁབ་སྐྱོང་བར་ཧུར་བརྩོན་བྱ་རྒྱུ་ཡིན་ལུགས་བརྗོད་འདུག འདི་གའི་གསར་འགོད་པས་བོད་མི་མང་སྤྱི་འཐུས་འབའ་བ་སྐལ་བཟང་རྒྱལ་མཚན་ལགས་སུ། བོད་ཁུལ་དུ་རྟོག་ཞིབ་ཚོགས་པ་ཆེད་གཏོང་གིས་ཞིབ་བཤེར་བྱེད་བཞིན་པའི་ཐད་དགོངས་ཚུལ་ཅི་ཡོད་དྲིས་པར་ཁོང་གིས། སྤྱིར་བཏང་འདས་པའི་ལོ་གཅིག་ཙམ་གྱི་གོང་ནས་བཟུང་རྒྱ་ནག་གི་མངའ་སྡེ་མང་པོའི་ནང་ཞིབ་བཤེར་བྱེད་ཀྱི་ཡོད་ཀྱང་། བོད་དང་གྲངས་ཉུང་མི་རིགས་ཁུལ་ཁག་ཏུ་ལག་པ་འཆང་ཐུབ་ཀྱི་མེད་པ་འདྲ་བོ་ཞིག་མཐོང་སོང་། གང་ཡིན་ཟེར་ན། གཅིག་ནས་མི་རིགས་ཀྱི་གནད་དོན་དེ་ཚོར་བ་རྣོན་པོ་དང་རྫི་གསང་དོད་པོའི་གནད་དོན་ཞིག་ཆགས་ཡོད་པ་དང་། གཉིས་ནས་རྒྱ་ནག་གི་མི་རིགས་ས་ཁུལ་གྱི་བརྟན་བརླིང་སྲུང་སྐྱོབ་བྱེད་སྐབས། ས་གནས་དཔོན་རིགས་ཚོས་ལྐོག་ཟ་རུལ་སུངས་དང་ཁྲིམས་འགལ་གྱི་བྱ་སྤྱོད་དེ་དག་སྔོན་མ་ཡིན་ན་རང་དགར་གཡུགས་བཞག་ཡོད་པ་རེད། ཡིན་ནའང་ཉེ་བའི་དུས་ཤིག་ནས་བོད་ཁུལ་དུ་ཞིབ་བཤེར་བྱེད་མགོ་བརྩམས་ཏེ། དཔེར་ན་མཚོ་སྔོན་ལྟ་བུ་ཡིན་ན་རྒྱ་རིགས་ ༢ དང་བོད་མི་ ༡ ཁྲིམས་འགལ་ཐེར་འདོན་བྱས་ཡོད་པ་དང་། བོད་རང་སྐྱོང་ལྗོངས་སུའང་ལྐོག་ཟ་རུལ་སུངས་ཐོག་ཞིབ་བཤེར་བྱེད་པའི་ལས་འགུལ་བརྩམས་པ་རེད། ཅེས་བརྗོད་བྱུང་། རྒྱ་ནག་གི་སྲིད་འཛིན་ཞི་ཅིན་ཕིན་གྱིས་ལྐོག་ཟ་རུལ་སུངས་ཐོག་དམ་དྲག་བྱེད་ཀྱི་ཡོད་པ་དེས་དམིགས་བསལ་བོད་དོན་ལ་ཕན་གནོད་གང་འདྲ་ཡོད་མེད་དྲིས་པར། ཁོང་གིས། ཞི་ཅིན་ཕིན་གྱིས་ལྐོག་ཟ་རུལ་སུངས་ལ་རྡུང་རྡེག་བྱེད་པའི་ལས་འགུལ་འདི་མ་སྤེལ་བ་ཡིན་ན། རྒྱ་ནག་དམར་ཤོག་གི་ཁྲིམས་མཐུན་རང་བཞིན་དང་མ་འོངས་པར་མུ་མཐུད་དུ་དམར་ཤོག་ཚོགས་པས་རྒྱ་ནག་གི་དབང་ཆ་འཛིན་པར་ཉེན་ཁ་ཆེན་པོ་འཕྲད་ཀྱི་ཡོད་སྟབས། ཞི་ཅིན་ཕིན་གྱིས་མི་རིགས་ས་ཁུལ་ལའང་ལག་པ་མི་འཆང་ཀ་མེད་ཆགས་པ་རེད། ང་ཚོས་གོ་སྐབས་འདི་བརྒྱུད་ནས་བོད་ཀྱི་ས་ཁུལ་མང་པོའི་ནང་དཔོན་ངན་དང་བརྟན་ལྷིང་སྲུང་སྐྱོབ་ཁ་ལ་འཁྱེར་ཏེ། བོད་མིའི་ཐོག་ཁྲིམས་འགལ་གྱིས་དྲག་གནོན་བྱེད་མཁན་མང་པོ་ཞིག་ཡོད་པ་དེ་དག་ཐེར་འདོན་བྱེད་ཐུབ་པ་ཡིན་ན། མ་འོངས་པར་རྒྱ་གཞུང་ཁོ་རང་གིས་བཤད་པ་ལྟར་ཁྲིམས་ལྟར་བོད་སྐྱོང་ཟེར་བའི་ལམ་ཁའི་ཐོག་འགྲོ་བར་ཕན་ཐོགས་ཏན་ཏན་ཡོད་པ་རེད་བསམ་གྱི་འདུག ཅེས་བརྗོད་བྱུང་། སྤྱི་འཐུས་རྒྱ་རིགས་ཐར་ལགས་སུ་བོད་ཁུལ་ཞིབ་བཤེར་ཐད་དགོངས་ཚུལ་ཅི་ཡོད་དྲིས་པར། བོད་ནང་དུ་དཔོན་པོ་ངན་པ་མང་པོ་ཞིག་ཡོང་སྟེ་ལྐོག་ཟ་རུལ་སུངས་དང་། རྒྱལ་ཁབ་ཀྱི་རྩ་ཁྲིམས་དང་བཅའ་ཁྲིམས་ནང་མེད་པའི་སྒྲིག་གཞི་མང་པོ་ཞིག་དབང་ཆ་སྒེར་སྤྱོད་ཀྱིས་ལག་བསྟར་བྱས་ཏེ། བོད་རིགས་མི་མང་ལ་བརྡབ་གསིག་གཏོང་གི་ཡོད་སྟབས། འདི་འདྲའི་ཞིབ་བཤེར་ཞིག་བོད་ནང་ལག་བསྟར་བྱེད་དུ་ཡོང་གི་འདུག་ཟེར་དུས། མི་ཚང་མ་དགའ་ནས་ཨ་མཆོག་ཀྲོང་ཀྲོང་བྱེད་ཀྱི་ཡོད་ས་རེད། རྒྱ་ནག་སྒྲིག་ཁྲིམས་ཞིབ་བཤེར་ལྷན་ཁང་གིས་ཀྱང་འདས་པའི་ཟླ་ཤས་ནང་བོད་རང་སྐྱོང་ལྗོངས་གཅིག་པུའི་ནང་ཉེས་དོན་ ༡༨༣ ཅིག་དང་། ཡང་ཉེས་དོན་ ༣༠ ལྷག་ཅིག་བཅས་རིམ་པར་ཐེར་འདོན་བྱས་ཡོད་ལུགས་བསྒྲགས་འདུག གཙོ་བོ་ང་ཚོས་ཐེར་འདོན་དེ་དག་གནད་དོན་ག་རེ་སྟེང་བྱས་ཡོད་མེད་ལ་ལྟ་རྒྱུ་གལ་ཆེན་པོ་རེད། ང་རང་གི་མཐོང་སྣང་ལ། མང་ཆེ་བ་གཞུང་གི་བཀའ་འཁྲོལ་མེད་པར་རླངས་འཁོར་སྒེར་གྱིས་བེད་སྤྱོད་བཏང་བ་དང་ལས་ཀར་ཆད་པ། གཞུང་དངུལ་བཀོལ་ནས་ཡུལ་སྐོར་སྤྲོ་འཆམ་དུ་ཕྱིན་པ། གཉེན་སྟོན་རྒྱ་ཆེན་པོ་བྱས་པ་སོགས་གནད་དོན་ཆུང་ཚགས་རིགས་རེད། གནད་དོན་དེ་དག་ལྐོག་ཟ་རུལ་སུངས་གྲས་སུ་ཚུད་ཀྱི་ཡོད་ཀྱང་། རྙོག་གྲ་དང་གནད་དོན་ཆེན་པོའི་གྲས་མ་རེད། བོད་ཁུལ་ན་དེ་ལས་ཚབས་ཆེ་བའི་ལྐོག་ཟ་རུལ་སུངས་མང་པོ་ཡོད་པ་རེད། ཅེས་བརྗོད་བྱུང་། ཡང་ཁོང་ལ་རྒྱ་ནག་གི་ཞིབ་བཤེར་ལས་འགུལ་དེ་ལག་བསྟར་བྱེད་ཕྱོགས་ཐོག་བསམ་ཚུལ་གང་འདྲ་ཡོད་མེད་དྲིས་པར། ཁོང་གིས། ད་ཐེངས་ཀྱི་ཞིབ་བཤེར་འདིར་བལྟས་པ་ཡིན་ན། གཅིག་ནས་ཕྱི་ཚུལ་རང་བཞིན་གྱི་རྣམ་པ་ཙམ་དང་། གཉིས་ནས་ཁྱབ་རྒྱའི་ཐོག་ནས་བཤད་ན། བོད་རང་སྐྱོང་ལྗོངས་ལ་གྲོང་ཁྱེར་གཉིས་དང་རྫོང་ཆེ་ཆུང་ ༧༤ ཙམ་ཡོད་ཀྱང་། ཉེས་དོན་ ༣༠ ལྷག་ཅིག་ཐེར་འདོན་བྱས་ཡོད་ལུགས་བརྗོད་པ་དེ་གོ་འཇོ་རྫོང་དང་འཇོ་མདའ་རྫོང་གཉིས་གཅིག་པུའི་ནང་རེད། གསུམ་ནས་ལྐོག་ཟ་རུལ་སུངས་ཐེར་འདོན་བྱེད་སྐབས་མི་རིགས་དབྱེ་འབྱེད་བྱེད་ཀྱིན་ཡོད་པ་མངོན་ཡོང་གི་འདུག དཔེར་ན། བོད་རང་སྐྱོང་ལྗོངས་ཁོངས་ཀྱི་སློབ་གྲྭ་ཞིག་གི་མགོ་ཁྲིད་རྒྱ་རིགས་ཤིག་གིས་གཞུང་དངུལ་བཏང་ནས་ལས་བཟོ་བ་ཚོ་རྒྱ་ནག་ནང་ལྟ་སྐོར་དུ་ཁྲིད་པ་དེར་དངུལ་ཕྱིར་སློག་བྱེད་དུ་བཅུག་རྗེས་ལྐོག་ཟ་རུལ་སུངས་ཀྱི་ཉེས་འོག་ཚུད་མི་འདུག དེ་བཞིན་བོད་རིགས་མགོ་ཁྲིད་ཅིག་གིས་ལས་བྱེད་ཚོ་ཁྲིད་ནས་ལྟ་སྐོར་དུ་ཕྱིན་སྟབས་ལྐོག་ཟ་རུལ་སུངས་ཀྱི་ཉེས་མིང་འོག་ཚུད་འདུག མགོ་ཁྲིད་དེ་གཉིས་ཀྱི་བྱེད་སྟངས་གཅིག་པ་རེད། འགྲོ་གྲོན་གྱི་དངུལ་འབོར་ཡང་ཧ་ལམ་འདྲ་འདྲ་རེད། གཞན། བོད་ཁུལ་དུ་ཡོད་པའི་རྒྱ་རིགས་མགོ་ཁྲིད་ཚོས་ཁ་བྲལ་གྱི་བྱ་སྤྱོད་སྤེལ་བའི་ཉེས་མིང་འོག་བོད་རིགས་ལས་བྱེད་གོ་གནས་ནས་ཕབ་སྟེ་ཁོ་རང་ཚོའི་གཉེན་ཉེ་དང་གྲོགས་པོ་ཚོར་གོ་ས་སྤྲད་པའི་རུལ་སུངས་ཀྱི་བྱ་བ་མང་པོ་ཡོད་པ་རེད། ཡིན་ནའང་ཞིབ་བཤེར་ཁྲོད་རུལ་སུངས་འདི་རིགས་གཅིག་ཀྱང་ཚུད་མི་འདུག དེ་དག་ལ་བལྟས་ཡོང་ན་བོད་ཁུལ་དུ་ལྐོག་ཟ་རུལ་སུངས་ལ་ཞིབ་བཤེར་བཀག་བསྡོམ་གྱི་ལས་འགུལ་སྤེལ་གྱི་ཡོད་པ་དེར་ཕན་འབྲས་ཆེན་པོ་ཡོད་པ་ཞིག་ལ་མཐོང་མ་སོང་། ཅེས་སོགས་བརྗོད་སོང་། གསར་འགོད་པ། པདྨ་མཚོ།