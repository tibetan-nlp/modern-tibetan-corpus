
ནོར་གླིང་བོད་ཁྱིམ་སྨན་རྩིས་ཁང་སོགས་ཀྱི་རྩིས་ཁྲའི་གནས་སྟངས་ཞན་ཤོས་རེད།

དེ་རིང་སྤྱི་འཐུས་གྲོས་ཚོགས་ནང་མང་ཚོགས་རྩིས་ཁྲ་ཚོགས་ཆུང་གི་སྙན་ཐོ་བསྒྲགས་པ་ལྟར་ན། སྔོན་ཆད་དང་བསྡུར་ན་བོད་མིའི་སྒྲིག་འཛུགས་ལས་ཁུངས་ཁག་གི་རྩིས་ཁྲའི་གནས་སྟངས་ཇེ་བཟང་དུ་སོང་ཡོད་ཀྱང་། རང་དབང་ཅན་གྱི་སྡེ་ཚན་ཁག་ཅིག་གི་གནས་སྟངས་ད་དུང་ཤིན་ཏུ་ཞན་པོ་ཡིན་པའི་མཐོང་ཚོར་བྱུང་ཡོད་འདུག སྐབས་བཅོ་ལྔ་པའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་དགུ་བའི་ལས་ཉིན་བརྒྱད་པ་སྟེ། དེ་རིང་སྔ་དྲོར་སྐར་རྟགས་ཅན་གྱི་དྲི་བ་དྲིས་ལན་ཁག་གྲུབ་རྗེས། སྤྱི་འཐུས་ལྷན་ཚོགས་ཀྱི་མང་ཚོགས་རྩིས་ཁྲ་ཚོགས་ཆུང་སྐབས་ ༦ པའི་སྙན་ཐོ་ཤོག་ངོས་ ༡༨༦ ཅན་ཞིག་གྲོས་ཚོགས་ནང་སྙན་སྒྲོན་ཞུས་སོང་། ཚོགས་ཆུང་གི་ཚོགས་གཙོ་སྤྱི་འཐུས་ཀརྨ་ཆོས་འཕེལ་ལགས་ཀྱིས་སྙན་ཐོ་སྒྲོགས་སྦྱང་གནང་བའི་ནང་། བོད་མི་མང་སྤྱི་འཐུས་ལྷན་ཚོགས་ཀྱི་མང་ཚོགས་རྩིས་ཁྲ་ཚོགས་ཆུང་གིས་བོད་མིའི་སྒྲིག་འཛུགས་ལས་ཁུངས་མ་ལག་དང་བཅས་པའི་སྡེ་ཚན་ ༡༢༢ ཙམ་གྱི་རྩིས་ཁྲར་ཞིབ་འཇུག་བྱས་ཏེ་སྐྱོན་གནད་ ༢༡༠༨  ཙམ་ཤེས་རྟོགས་བྱུང་ཡོད་འདུག སྙན་ཐོའི་ནང་ད་རེབ་ཞིབ་འཇུག་སྐབས་ཀྱི་སྤྱི་ཡོངས་མཐོང་ཚུལ་བཀོད་ཡོད་པའི་ནང་། འགའ་ཤས་ཀྱི་གནས་སྟངས་ཧ་ཅང་སྐྱོ་བོ་ཡིན་པ་དང་། ལྷག་པར་དུ་བཙན་བྱོལ་བོད་མིའི་བཅའ་ཁྲིམས་དང་གནས་ཡུལ་རྒྱལ་ཁབ་ཀྱི་ཁྲིམས་དང་འགལ་པ་གང་འཚམ་ཡོད་ཅིང་། ཚོགས་ཆུང་གིས་ཞིབ་འཇུག་བྱས་པའི་ཁྲོད་ནས་རྩིས་ཁྲའི་གནས་སྟངས་སྐྱོ་ཤོས་དེ་ནོར་གླིང་བོད་ཀྱི་རིག་གཞུང་གཅེས་སྐྱོང་ཁང་ཆགས་ཡོད་པ་དང་། དེ་ནས་ངྷ་སྟེང་བོད་ཁྱིམ་དང་། སྨན་རྩིས་ཁང་སོགས་ཆགས་ཡོད་འདུག ངྷ་སྟེང་བོད་ཁྱིམ་གྱི་རྩིས་ཁྲར་ཞིབ་འཇུག་བྱས་པའི་གྲུབ་དོན་ནང་། “ངྷ་སྟེང་བོད་ཁྱིམ་སྤྱི་ཁྱབ་ཡིག་ཚང་གི་རྩིས་ཁྲའི་གནས་སྟངས་ཞན་པོ་འདུག་པ་དང་། ལྷག་པར་དུ་བོད་ཁྱིམ་ལག་ཤེས་བཟོ་གྲྭའི་གནས་སྟངས་ཤིན་ཏུ་སྐྱོ་བོ་འདུག བོད་ཁྱིམ་ཁྱབ་ཁོངས་བྷེང་ལོར་གྲོང་ཁྱེར་ནང་དེབ་སྐྱེལ་ཡོད་པའི་བོད་ཁྱིམ་མཉམ་འབྲེལ་(TCV Credit Co-operative Society)མགོ་འཛུགས་བྱས་པ་ནས་བཟུང་ད་བར་རྩིས་ཞིབ་གནང་བ་བྱུང་མི་འདུག བྷེང་ལོར་ཉེ་འདབས་སུ་ཡོད་པའི་ཏཱ་ལའི་བླ་མའི་མཐོ་རིམ་སློབ་གཉེར་ཁང་(Dalai lama Institute of Higher Education)གི་རྩིས་ཁྲར་ ༢༠༡༠ ནས་ ༢༠༡༣ བར་རྩིས་ཞིབ་ཟིན་འདུག་ཀྱང་། འདི་ག་ཚོགས་ཆུང་ལ་ཡིག་ཆ་འབྱོར་རིགས་མ་བྱུང་། གོང་གསལ་སྡེ་ཚན་གཉིས་ཐོག་བོད་ཁྱིམ་སྤྱི་ཁྱབ་ཡིག་ཚང་གི་ལས་སློབ་བདེ་དོན་མ་དངུལ་དང་། ལས་བྱེད་གསོག་དངུལ་གྱི་མ་དངུལ། ཕྲུ་གུའི་དངུལ་རྔན་སྡེ་ཚན་(རྩིས་ལོ་ ༢༠༡༡ དང་ ༢༠༡༢ ལོའི་རྩིས་ཁྲར་ཞིབ་འཇུག་ཟིན།) ཡང་བསྣན་ཏེ་རྩིས་ལོ་ ༢༠༡༤ ཟླ་ ༣ ཚེས་༣༡ བར་རྩིས་ཞིབ་འཕྲལ་མར་གནང་དགོས་པ་དང་། དེ་དག་ཟིན་རྗེས་གོང་གསལ་སྡེ་ཚན་གསུམ་གྱི་གནས་སྟངས་ཐོག་ཞིབ་འཇུག་སླད་གྲོས་ཚོགས་ནས་ཆེད་འཛུགས་ཚོགས་ཆུང་ཞིག་བསྐོ་བཞག་དགོས་པའི་རྒྱབ་གཉེར་ཞུ།” ཞེས་སོགས་བཀོད་འདུག ནོར་གླིང་བོད་ཀྱི་རིག་གཞུང་གཅེས་སྐྱོང་ཁང་དང་ཡན་ལག་ཆོས་ནོར་མགྲོན་ཁང་གི་ཕྱི་ལོ་ ༢༠༡༠ ནས་ ༢༠༡༢ ལོའི་བར་གྱི་རྩིས་ཁྲར་ཞིབ་འཇུག་བྱས་པའི་ནང་། གནས་ཡུལ་རྒྱལ་ཁབ་ཀྱི་ཁྲིམས་ལུགས་དང་བཙན་བྱོལ་བོད་མིའི་བཅའ་ཁྲིམས་གཉིས་ཀར་འགལ་བའི་གནས་ཚུལ་མང་དག་ཅིག་བྱུང་ཡོད་པ་མ་ཟད། འགན་འཛིན་ལྷན་ཚོགས་ནས་བཀའ་འཁྲོལ་མ་ཞུས་པར་ལས་དོན་བྱས་དང་དངུལ་འབོར་ཆེན་ཕར་གཏོང་ཚུར་ལེན་བྱས་པ། རྩིས་གསུབ་བཏང་བ་སོགས་ཀྱི་གནད་དོན་མང་པོ་ཡོད་འདུག་ལ། བོད་མིའི་སྒྲིག་འཛུགས་ལྷན་ཁང་བདུན་ལ་སྣུམ་འཁོར་ ༡༢ ལས་མེད་ཀྱང་ནོར་གླིང་དུ་སྣུམ་འཁོར་ ༡༡ ཙམ་ཡོད་པ་ནི་རྒྱས་སྤྲོས་ཀྱི་རྣམ་པ་ཡིན་པ་དང་། བཀའ་འཁྲོལ་མེད་པར་ཟླ་ཕོགས་ཚད་ལས་བརྒལ་བ་སྤར་བ། ཨ་སྒོར་ ༦༧༢༨༤ ཡི་འབབ་ཧིན་སྒོར་ ༢༨༢༥༩༣༣ ཙམ་ ༢༠༡༡ ཟླ་ ༨ ཚེས་ ༨ ཉིན་མི་གསུམ་ལས་གྲུབ་པའི་ཚོགས་ཆུང་གིས་རྒྱབ་གཉེར་གཞིར་བཟུང་བཀའ་ཁྲི་ཟུར་བ་ཟམ་གདོང་རིན་པོ་ཆེ་མཆོག་གིས་རྩིས་བསུབ་བཀའ་འཁྲོལ་གནང་འདུག་ཀྱང་། ཉིན་དེ་ནི་བཀའ་ཁྲི་གསར་པས་དམ་འབུལ་ཞུས་པའི་ཉིན་མོར་འཁེལ་འདུག་སྟབས་རྩིས་བསུབ་བཀའ་འཁྲོལ་གནང་བ་འགྲིག་མིན་སོགས་འཁོད་འདུག དེ་བཞིན་སྙན་ཐོའི་ནང་། “འགན་འཛིན་སྒྲོལ་མ་སྐྱབས་དང་བསོད་ནམས་ཆོས་འཛོམས་ཡེ་ཤེས་གཉིས་ནས་སྒེར་ཟས་གཞུང་གྲོན་དུ་བཏང་བ་དོ་བདག་སོ་སོས་འཕྲལ་དུ་སྒྲུབ་མཇལ་དགོས་རྒྱུ།” ཞེས་དང་།  “ལས་བྱེད་སྒྲོལ་མ་སྐྱབས་ནས་སྒོར་ ༨༧༣༥༤༢ དང་། ཀིམ་ཡེ་ཤེས་ནས་སྒོར་ ༡༠༤༧༤༡༩ སྒེར་སྤྱོད་ཆེད་སྔ་འདོན་འཁྱེར་འདུག་པ་ནས་རྗེས་སུ་རྩིས་ཞིབ་བྱས་འཕྲོས་ད་ལྟ་སྒྲོལ་མ་སྐྱབས་ནས་ཡོང་བསྡད་སྒོར་ ༥༨༦༧༤།༦༧ དང་། ཀེམ་ཡེ་ཤེས་ནས་ཡོང་བསྡད་སྒོར་ ༢༩༠༥༣ བྱས་འདུག”།  “བསོད་ནམས་ཆོས་འཛོམས་ཡེ་ཤེས་ཀྱི་ཟླ་རེའི་ཁང་གླ་སྒོར་ ༢༥༠༠༠ གཞུང་གྲོན་དུ་བཏང་བའི་ཐད། དོ་བདག་གི་ཁང་གླ་བསྡོམས་སྒོར་ ༣༡༢༥༠༠ བཏང་བ་དེ་དག་བསོད་ནམས་ཆོས་འཛོམས་ཡེ་ཤེས་ནས་ཕྱིར་སློག་དགོས་རྒྱུ་དང་། དེ་ལྟར་མ་ཐུབ་ཚེ་དབང་ལྡན་འགན་འཛིན་ནས་སྒྲུབ་འཇལ་དགོས་རྒྱུ།”ཞེས་སོགས་འཁོད་འདུག དྷ་སྟེང་བོད་ཁྱིམ་ཡིག་ཚང་གི་ ༢༠༡༡ ནས་ ༢༠༡༢ ལོའི་བར་གྱི་རྩིས་ཁྲའི་ནང་སྒྲིག་གཞི་དང་འགལ་བ་དག་ནི། “བོད་ཁྱིམ་གྱི་སྒྲིག་གཞིའི་དགོངས་དོན་ལྟར་ལས་བྱེད་ཀྱི་ཕྲུ་གུ་ལོ་དྲུག་སོན་མཚམས་བོད་ཁྱིམ་སློབ་གྲྭ་གང་རུང་ཞིག་ནང་སློབ་འཇུག་དགོས་པ་ལས། སློབ་དོད་ཞུས་ཏེ་སློབ་གྲྭ་གཞན་དུ་བཏང་བ་སྒྲིག་འགལ་ལ་སོང་། སློབ་དོད་གནང་ཟིན་པ་དེ་དག་རྩིས་སྙན་ནང་ཐོ་གཞུང་བཏོན་འདུག་པ་ཁག་ནས་ཕྱིར་བསྡུ་དགོས་པ་མ་ཟད། སླད་མར་དེ་རིགས་མི་ཡོང་བ་དགོས་རྒྱུ།” ཞེས་བཀོད་འདུག དེ་བཞིན་བྷེང་ལོར་བོད་ཕྲུག་སྡོད་ཤག་དང་སློབ་ཡོན་སྡེ་ཚན་གྱི་ ༢༠༡༠ ནས་ ༢༠༡༣ ལོའི་བར་གྱི་རྩིས་ཁྲའི་ནང་། “ ཆོག་མཆན་མཚན་རྟགས་མེད་པར་འགྲོ་སོང་བཏང་བ་སྒོར་ ༡༠༡༧༠༠༦༣།༠༥ བྱས་འདུག་པ་ནི། འཛིན་སྐྱོང་དང་སྟངས་འཛིན་ཚགས་ཚུད་ཡེ་ནས་མེད་པའི་མངོན་རྟགས་གསལ་བོར་སོང་། བོད་ཁྱིམ་གྱི་འགན་འཛིན་ལྷན་ཚོགས་ཐོག་གནས་སྟངས་སྙན་གསེང་གིས་ཐག་གཅོད་གནང་དགོས།” ཞེས་བཀོད་འདུག “ རྩིས་ཟུར་ནོར་བུ་ཚེ་རིང་ནས་སྒོར་ ༧༤༧༥༨༢།༠༠ སློབ་ཡོན་འཕར་ཐོལ་ཕྱིར་སྤྲོད་དང་སྒེར་བཟོས་བྱས་པའི་ཐད། འདི་ནི་ཤིན་ཏུ་ཚབས་ཆེའི་གནད་དོན་ཞིག་ལ་སོང་། བོད་ཁྱིམ་འགན་འཛིན་ལྷན་ཚོགས་ཐོག་སྙན་གསེང་བཀའ་འཁྲོལ་གྱིས་མ་འོངས་གནང་ཕྱོགས་ཀྱི་ལམ་སྟོན་ཞུ་དགོས་པ་དང་། སློབ་ཡོན་འཕར་ཐོལ་འབྱུང་རྐྱེན་ཐད་རྩིས་ཞིབ་པས་བཏོན་པའི་ལམ་སྟོན་ཁག་ལག་བསྟར་གྱིས་མ་འོངས་དཀའ་རྙོག་འདི་རིགས་མི་ཡོང་བ་དམ་དོན་དགོས་རྒྱུ། དེ་ནས་སློབ་མར་སློབ་ཡོན་འཕར་ཐལ་སྤྲད་པ་བསྡོམས་སྒོར་ ༤༥༦༥༦༩།༠༠ ནས་སློབ་མ་ཁག་ཅིག་གིས་ཕྱིར་སློག་བྱུང་བ་སྒོར་ ༡༠༠༥༩༤།༠༠ འཐེན་འཕྲོས་ལྷག་བསྡད་སྒོར་ ༣༥༥༩༧༥།༠༠ དེ་དག་འབྲེལ་ཡོད་སློབ་མ་ཚོའི་ས་ནས་ཕྱིར་བཞེས་དགོས་པ་དང་། དེ་མིན་སློབ་ཡོན་སྒེར་བཟས་བྱས་པ་ཁྱོན་བསྡོམས་སྒོར་ ༢༩༡༠༡༣།༠༠ ནས་ད་བར་དོ་བདག་རྩིས་ཟུར་ནོར་བུ་ཚེ་རིང་གི་གསོག་དངུལ་ནས་གཅོག་འཐེན་དང་ཕྱིར་སློག་བྱུང་བ་བཅས་སྒོར་ ༤༦༡༢༣།༠༠ འཐེན་འཕྲོས་སྒོར་ ༢༤༤༨༩༠།༠༠ དེ་དག་འདི་མུར་ནར་འགྱངས་སུ་མ་བཞག་པར་གང་མགྱོགས་བསྡུ་བཞེས་ཀྱིས་རྩིས་གཙང་བཟོ་དགོས།”ཞེས་སོགས་འཁོད་འདུག མང་ཚོགས་རྩིས་ཁྲ་ཚོགས་ཆུང་སྐབས་དྲུག་པ་དེ་ནི། བོད་མི་མང་སྤྱི་འཐུས་ལྷན་ཚོགས་ཀྱི་བཀའ་མངགས་ལྟར་བཙུགས་ཏེ། ཚོགས་ཆུང་གི་ཚོགས་མིར་ཐོག་མར་སྤྱི་འཐུས་ཀརྨ་ཆོས་འཕེལ་ལགས་དང་སྤྱི་འཐུས་ཟླ་བ་ཕུན་སྐྱིད། སྤྱི་འཐུས་རྨོག་རུ་བསྟན་པ། སྤྱི་འཐུས་འཇམ་དབྱངས་བཟོད་པ། སྤྱི་འཐུས་བློ་བཟང་ཡེ་ཤེས་བཅས་བསྐོ་འཛུགས་གནང་ཡོད་ཀྱང་། རྗེས་སུ་སྤྱི་འཐུས་འཇམ་དབྱངས་བཟོད་པའི་དགོངས་པ་ཞུས་ཤུལ་དུ་སྤྱི་འཐུས་ཀརྨ་ཡེ་ཤེས་བསྐོས་ཏེ། ༢༠༡༤ ཟླ་ ༧ ཚེས་ ༡༡ ཉིན་ནས་ཞིབ་འཇུག་མགོ་འཛུགས་གནང་ཡོད་ཅིང་། ཚོགས་ཆུང་གི་ཚོགས་གཙོ་སྤྱི་འཐུས་ཀརྨ་ཆོས་འཕེལ་བསྐོ་བཞག་གིས་འདས་པའི་ལོ་གཅིག་ལ་ཉེ་བའི་རིང་ཞིབ་འཇུག་གནང་ཡོད་འདུག གསར་འགོད་པ། པདྨ་མཚོ།