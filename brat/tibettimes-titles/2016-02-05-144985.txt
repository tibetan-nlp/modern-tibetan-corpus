
དུས་དབང་ཕྱིར་འགྱངས་ཀྱི་ལབ་གླེང་ལ་གསལ་བཤད།

  དགའ་ལྡན་ཕོ་བྲང་གི་དྲུང་ཆེ་གཉིས་སྲིད་སྐྱོང་མཆོག་གི་ལས་ཁུངས་ལ་ཕེབས་ཏེ་༧གོང་ས་མཆོག་གི་སྐུ་གཟུགས་གནས་སྟངས་སྐོར་ཞུས་མཐར། ༧གོང་ས་མཆོག་ལ་སྨན་བཅོས་གནང་དགོས་པའི་རྒྱུ་མཚན་ལ་བརྟེན་ནས་དུས་འཁོར་དབང་ཆེན་ཕྱིར་འགྱངས་གནང་དགོས་བྱུང་ལུགས་བསྒྲགས་ན། གཞིས་བྱེས་མང་ཚོགས་ཁྲོད་དུ་བློ་གཡེང་དང་འུར་འདྲོག་ཆེན་པོ་ལངས་ཉེན་ཡོད་སྟབས་༧གོང་ས་མཆོག་གི་མཛད་འཕྲིན་ཉུང་འཕྲི་གཏོང་ཆེད་ཡིན་ཚུལ་བསྒྲགས་པ་ཡིན།   དེ་རིང་སྔ་དྲོའི་ཆུ་ཚོད་ ༡༠།༣༠ སྟེང་། གངས་སྐྱིད་ཕྱི་དྲིལ་ལྷག་པ་ཚེ་རིང་ཚོགས་ཁང་དུ། བཀའ་དྲུང་གཡུ་ཐོག་ཀརྨ་དགེ་ལེགས་མཆོག་དང་། ཕྱི་འབྲེལ་དྲུང་ཆེ་དྭགས་པོ་བསོད་ནམས་ནོར་བུ་ལགས། བོད་མིའི་སྒྲིག་འཛུགས་ཀྱི་མགྲིན་ཚབ་པ་དྲིལ་བསྒྲགས་དྲུང་ཆེ་བཀྲ་ཤིས་ཕུན་ཚོགས་ལགས་བཅས་ཕེབས་ཏེ། སྤྱི་ཚོགས་ནང་རྡོ་རྗེ་གདན་གྱི་དུས་འཁོར་དབང་ཆེན་སོ་བཞི་པ་ཕྱིར་འགྱངས་གནང་བ་དེ་བཀའ་ཤག་གི་ཕྱག་ལས་གནང་སྟངས་ཤིག་གི་ཐད་༧གོང་ས་མཆོག་དགོངས་པ་འཚོམས་ཏེ་ཕྱི་འགྱངས་གནང་པ་ཡིན་སྐོར་དང་། ལྡི་ལི་ཕུད་པའི་སྐུ་ཚབ་དོན་གཅོད་ཁག་གི་༧གོང་ས་མཆོག་གི་མཚན་གནས་ཕྱིར་བསྡུ་གནང་ཕྱོགས་བཅས་ཀྱི་ཐོག་གླེང་སློང་ཡོང་གི་ཡོད་པ་བཅས་དོན་གཉིས་གཉིས་ཀྱི་ཐོག་གསར་འགོད་གསལ་བསྒྲགས་གནང་བསྐྱངས་སོང་།   བཀའ་ཤག་གི་གསལ་བསྒྲགས་ནང་འཁོད་དོན། དེང་སྐབས་སྲིད་སྐྱོང་དང་སྤྱི་འཐུས་ཀྱི་འོས་བསྡུ་ཆེན་མོའི་ལས་རིམ་འགྲོ་བཞིན་ཡོད་པ་དང་ལྷན་ཅིག་ཏུ་བོད་དང་བོད་མིའི་གནད་དོན་མང་པོའི་ཐོག་གཏམ་བཤད་དང་། བགྲོ་གླེང་། རྟོག་དཔྱོད་བཅས་ཀྱང་གང་མང་ཡོང་བཞིན་ཡོད་པ་དང་། སྤྱི་ཚོགས་དྲ་རྒྱ་སོགས་མང་ཚོགས་ཀྱི་བརྒྱུད་ལམ་ཁག་ཅིག་ཏུ་ཐོན་གསལ་ལྟར་བྱས་ན། སྲིད་སྐྱོང་གི་འོས་མི་ཞིག་གིས་སྐབས་བཅུ་བཞི་པའི་བཀའ་ཤག་གི་ལས་དོན་ལ་སྐྱོན་བརྗོད་དང་གཟུགས་མེད་གྲིབ་བཟོ་མང་དག་ཅིག་གནང་བཞིན་ཡོད་པའི་ཁྲོད་ནས་གནད་དོན་གཉིས་ཀྱི་ཐོག་གསལ་བཤད་ཡོ་བསྲང་དགོས་རྒྱུ་གལ་ཆེར་མཐོང་བ་ལྟར་ཞུ་རྒྱུར།   ༡༽ དུས་འཁོར་དབང་ཆེན་ཕྱིར་འགྱངས་གནང་བའི་གནད་དོན། འདི་ལོའི་ཕྱི་ཟླ་དང་པོའི་ནང་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་ནས་གནས་མཆོག་རྡོ་རྗེ་གདན་དུ་གནང་རྒྱུའི་དུས་འཁོར་དབང་ཆེན་ལོ་གཅིག་ཕྱིར་འགྱངས་གནང་དོན་གང་ཡིན་ཐད། བཀའ་ཤག་གིས་ཕྱི་ལོ་ ༢༠༡༥ ཟླ་ ༨ ཚེས་ ༣༡ ཉིན་སྤེལ་བའི་གསལ་བསྒྲགས་དང་། ༸གོང་ས་༸སྐྱབས་མགོན་ཆེན་པོ་མཆོག་ནས་ཟླ་ཤས་གོང་དུ་ཨ་རི་མི་ཎི་སོ་ཌ་དང་ཉེ་སྔོན་རྒྱ་གར་ལྷོ་ཕྱོགས་སྦེལ་ཀོབ་བོད་མིའི་གཞིས་ཆགས་སུ་བཀའ་སློབ་གསལ་ཕེབས་ཡོད་པ་དེ་དག་དང་ཡེ་ནས་མི་མཐུན་པའི་རྒྱུ་མཚན་གཞན་ཞིག་ཡོད་ཚུལ་བཤད་པ་ནི། བདེན་པ་མིན་པ་ཙམ་དུ་མ་ཟད། མང་ཚོགས་དང་སྒྲིག་འཛུགས་ལ་འགན་འཁུར་མ་གནང་བ་ཞིག་ཀྱང་རེད། གནད་དོན་དེའི་བྱུང་རིམ་དངོས་ནི། ཕྱི་ལོ་ ༢༠༡༥ ཟླ་ ༨ ཚེས་ ༢༩ ཉིན་༸གོང་ས་༸སྐྱབས་མགོན་ཆེན་པོ་མཆོག་ནས་དཔལ་ལྡན་སྲིད་སྐྱོང་མཆོག་ལ་གོ་བསྡུར་འགྲེལ་བཤད་སླད་དགའ་ལྡན་ཕོ་བྲང་ཡིག་ཚང་གི་དྲུང་ཆེ་གཉིས་ཆེད་གཏོང་གནང་སྟེ། དཔལ་ལྡན་སྲིད་སྐྱོང་མཆོག་དང་། དུས་འཁོར་དབང་ཆེན་གོ་སྒྲིག་ཚོགས་ཆུང་གི་གཙོ་སྐྱོང་ཆོས་རིག་དང་བདེ་སྲུང་བཀའ་བློན་རྣམ་གཉིས་བཅས་ལྷན་འཛོམས་ཐོག་འགྲེལ་བཤད་གནང་དོན་དུ། ༸གོང་ས་མཆོག་སྨན་བཅོས་འཕྲོད་བཞེས་གནང་དགོས་སྐོར་བཀའ་བསྡུར་རིམ་པར་བྱུང་ཡོད་ཐོག ཕྱི་ལོ་ ༢༠༡༥ ཟླ་ ༧ པའི་ནང་ལྡི་ལིར་ཁྱད་མཁས་སྨན་པས་བརྟག་དཔྱད་ཞུས་སྐབས་ Prostate བསྙུན་གཞི་ངོ་སྤྲོད་བྱུང་སྟེ་སྨན་བཅོས་གནང་གལ་ཆེ་ཚུལ་ཞུས་སྐོར་དང་། ༸གོང་ས་མཆོག་ཉིད་ནས་ཀྱང་གལ་ཆེ་དོན་ཆེར་དགོངས་ཏེ་སྨན་བཅོས་གནང་རྒྱུ་དང་། དུས་འཁོར་དབང་ཆེན་གྱི་མཛད་འཆར་ཐད་ཐུགས་དམ་བརྟག་པ་ཐེངས་བདུན་གནང་བ་དང་། ཐུགས་དམ་བདུན་ཀར་སྨན་བཅོས་གནང་ན་ལེགས་པ་དང་། དུས་འཁོར་དབང་ཆེན་གྱི་མཛད་འཆར་ཕྱིར་འགྱངས་གནང་ན་ལེགས་པ་གསལ་བབས་བྱུང་སྐོར་བཅས་གསུངས་ཐོག དུས་འཁོར་དབང་ཆེན་གྱི་མཛད་འཆར་ནི། མཛད་འཆར་གཞན་དང་མི་འདྲ་བ་འགོ་འཛུགས་ཟིན་རྗེས་གློ་བུར་བར་མཚམས་འཇོག་དགོས་བྱུང་ཚེ་དད་ལྡན་ཆོས་ཞུ་བ་ཁྲི་ཚོ་མང་པོར་བརྡབ་གསིག་ཆེན་པོ་ཡོང་ངེས་ཡིན་སྐོར་འཕྲོས་མོལ་ཡང་བྱུང་ཡོད། སྐབས་དེར་དཔལ་ལྡན་སྲིད་སྐྱོང་མཆོག་ནས། ༸རྒྱལ་བའི་སྐུ་ཁམས་འཕྲོད་བཞེས་ལས་གལ་གནད་ཆེ་བའི་དོན་གནས་གཞན་མེད་པ་དང་།   ཁྱད་པར་༸གོང་ས་མཆོག་ཉིད་ནས་ཐུགས་དམ་བརྟག་པ་ལན་མང་མཛད་པའི་གནད་དོན་ཞིག་ཡིན་པར་བརྟེན། བཀའ་ཤག་ནས་༸རྒྱལ་བའི་བཀའ་དགོངས་ཇི་བཞིན་བསྒྲུབ་རྒྱུར་བརྒྱ་ཆ་བརྒྱ་ཐམ་པ་མོས་མཐུན་རྒྱབ་སྐྱོར་ཞུ་རྒྱུ་ཡིན་སྐོར་དང་། དུས་འཁོར་དབང་ཆེན་གྱི་མཛད་འཆར་བར་དཀྱིལ་དུ་གློ་བུར་མཚམས་འཇོག་གནང་དགོས་བྱུང་ཚེ་ཕྱི་ལོ་ ༢༠༠༢ ལོར་སྐུ་ངལ་ཇི་བྱུང་ལྟར་ཡོང་རྒྱུའི་དྲན་བསྐུལ་ཡང་ཞུ་གནང་མཛད་ཡོད། གསལ་བསྒྲགས་ཞུ་ཕྱོགས་ཐད། སྨན་བཅོས་གནང་དགོས་པའི་རྒྱུ་མཚན་ལ་བརྟེན་ནས་དུས་འཁོར་དབང་ཆེན་ཕྱིར་འགྱངས་གནང་དགོས་བྱུང་ལུགས་གསལ་བཀོད་བྱས་ཚེ། གཞིས་བྱེས་མང་ཚོགས་ཁྲོད་དུ་བློ་གཡེང་དང་འུར་འདྲོགས་ཆེན་པོ་ལངས་ཉེན་ཡོད་གཤིས། གསལ་བསྒྲགས་སུ་བཀའ་ཤག་ནས་༸གོང་ས་མཆོག་ལ་མཛད་འཆར་ཉུང་འཕྲི་ཡོང་བ་དང་། སྐུ་ངལ་མང་ཙམ་གསོ་བཞེས་ཡོང་བའི་གསོལ་འདེབས་དང་སྦྲགས། དུས་འཁོར་དབང་ཆེན་གནང་རྒྱུ་ཕྱིར་འགྱངས་ཆོག་པ་ཞུས་པ་ལ་བཀའ་བཞེས་བཟང་པོ་ཐོབ་སྐོར་འགོད་རྒྱུའི་དགོངས་འཆར་བཅས་ཕུལ་བར། ཕྱི་ཉིན་དགའ་ལྡན་ཕོ་བྲང་ཡིག་ཚང་བརྒྱུད་དེ་ལྟར་བྱ་འཐུས་ཀྱི་བཀའ་བཟང་སྤྱི་ཕེབས་བྱུང་རྗེས། ཕྱི་ལོ་ ༢༠༡༥ ཟླ་ ༨ ཚེས་ ༣༡ ཉིན་བཀའ་ཤག་ནས་ཡོངས་ཁྱབ་གསལ་བསྒྲགས་ཞུས་ཤིང་། གསལ་བསྒྲགས་དེའི་ནང་སྨན་བཅོས་འཕྲོད་བཞེས་སླད་དུས་འཁོར་དབང་ཆེན་ཕར་འགྱངས་གནང་བའི་བརྡ་སྟོན་ཆེད་སྐུ་ངལ་གསོ་བཞེས་མང་ཙམ་དགོས་པ་དང་མཛད་འཆར་ཉུང་འཕྲི་དགོས་པའི་རྒྱུ་མཚན་གཉིས་ནན་བརྗོད་བྱས་ཡོད་ཅིང་། དགའ་ལྡན་ཕོ་བྲང་ཡིག་ཚང་གི་དྲ་རྒྱའི་ནང་དུའང་དེ་དང་གཅིག་མཚུངས་འགོད་གནང་མཛད་ཡོད། གོང་གསལ་གནས་ཚུལ་བྱུང་རིམ་ཁག་དཔལ་ལྡན་སྲིད་སྐྱོང་མཆོག་ནས་ཕྱག་སྦྲེལ་བཀའ་བློན་རྣམ་པ་དང་། བོད་མི་མང་སྤྱི་འཐུས་ལྷན་ཚོགས་ཀྱི་ཚོགས་གཙོ་བགྲེས་གཞོན་རྣམ་གཉིས་བཅས་ལའང་ཇི་བཞིན་འགྲེལ་བརྗོད་གནང་ཡོད།   ཕྱི་ལོ་ ༢༠༡༥ ཟླ་ ༩ པའི་ནང་༸གོང་ས་མཆོག་ཨ་རི་མི་ཎི་སོ་ཌའི་མཱ་ཡཱོ་སྨན་ཁང་དུ་བརྟག་དཔྱད་ཞུས་སྐབས་སུའང་ཁྱད་མཁས་སྨན་པས་སྐུ་ངལ་གསོ་བཞེས་དང་སྨན་བཅོས་གནང་དགོས་པའི་སློབ་སྟོན་ཕུལ་ཡོད་པ་དང་། དེ་ལ་བརྟེན་ནས་ཕྱི་ཟླ་ ༡༠ པའི་ཨ་རིའི་མཛད་འཆར་ཡོངས་རྫོགས་ཕྱི་བཤོལ་མཛད་ཡོད། དེ་སྐབས་༸གོང་ས་མཆོག་ནས་ས་གནས་བོད་མི་ཚོར་བཀའ་སློབ་གནང་སྐབས། སྨན་བཅོས་འཕྲོད་བཞེས་གནང་སླད་སོག་ཡུལ་དང་རྡོ་རྗེ་གདན་དུ་གནང་འཆར་ཡོད་པའི་དུས་འཁོར་དབང་ཆེན་གྱི་མཛད་འཆར་གཉིས་ཕྱི་བཤོལ་གནང་བ་ཡིན་ཞེས་བཀའ་གསལ་པོ་གནང་ཡོད་པ་དང་། དེ་བཞིན་ཉེ་སྔོན་རྒྱ་གར་ལྷོ་ཕྱོགས་སྦེལ་ཀོབ་བཀྲ་ཤིས་ལྷུན་པོའི་གདན་སར་ཆོས་ཞུ་བའི་འདུས་ཚོགས་ལ་ཕྱི་ལོ་གསར་ཚེས་ཀྱི་འཚམས་འདྲི་གནང་བ་དང་ཆབས་ཅིག་ཏུ། རྡོ་རྗེ་གདན་དུ་གནང་རྒྱུའི་དུས་འཁོར་དབང་ཆེན་ལོ་གཅིག་ཕྱིར་འགྱངས་གནང་སྐོར་དང་། དུས་སང་ཕྱི་ལོ་ ༢༠༡༧ ལོའི་ཕྱི་ཟླ་ ༡ པོའི་ནང་གནས་མཆོག་རྡོ་རྗེ་གདན་དུ་དཔལ་དུས་ཀྱི་འཁོར་ལོའི་དབང་ཆེན་བཀྲིན་ཆེ་རྒྱུ་ཡིན་པའི་གསལ་བསྒྲགས་ཀྱང་མཛད་ཡོད། ཉེ་ཆར་ཕྱི་ལོ་ ༢༠༡༦ ཟླ་ ༡ པོའི་ནང་ཨ་རིར་སྨན་བཅོས་འཕྲོད་བཞེས་སླད་ཕེབས་པའི་དུས་ཚེས་ཁག་སྔ་ལོར་འཆར་འགོད་གནང་བའི་དུས་འཁོར་དབང་ཆེན་གྱི་དུས་ཚེས་དང་བསྒྲིགས་པ་ལྟར་འགྲིགས་ཡོད་པ་ནས་གོང་གསལ་རྒྱུ་མཚན་གསལ་བཤད་མི་དགོས་ལྟ་བུ་གྱུར་ཡོད་པ་ཚང་མས་མཁྱེན་གསལ་ལྟར་ཡིན།   མཐའ་བསྡོམས། ཁྱད་མཁས་སྨན་པས་སློབ་སྟོན་རིམ་འབུལ་ཞུས་པ་དང་། ༸གོང་ས་མཆོག་ཉིད་ནས་ཐུགས་དམ་བརྟག་པ་ལན་མང་མཛད་པ། ༸གོང་ས་མཆོག་སྐུ་ངོ་མ་ནས་མང་ཚོགས་ལ་བཀའ་སློབ་གསལ་རྗེན་སྔ་རྗེས་གཉིས་ཕེབས་ཡོད་པ་བཅས་ལ་གཞི་རྩ་བཟུང་སྟེ། སྨན་བཅོས་འཕྲོད་བཞེས་གནང་བའི་ཆེད་དུ་དུས་འཁོར་དབང་ཆེན་ཕྱིར་འགྱངས་གནང་བ་ཞིག་རེད་ཅེས་ངེས་བཟུང་གིས་ནན་བརྗོད་ཞུ་རྒྱུ་དེ་ཁོ་ན་ལས། བཀའ་ཤག་ལ་དེ་མིན་པའི་རྒྱུ་མཚན་འགྲེལ་བརྗོད་ཞུ་རྒྱུ་གཞན་གང་ཡང་མེད།   ༢༽སྐུ་ཚབ་དོན་གཅོད་རྣམ་པའི་མཚན་གནས་ཀྱི་གནད་དོན། བཙན་བྱོལ་བོད་མིའི་བཅའ་ཁྲིམས་ཀྱི་ལེའུ་དང་པོའི་དོན་ཚན་དང་པོ། བོད་དང་བོད་མིའི་མགོན་སྐྱབས་དང་མཚོན་རྟགས། ཞེས་པའི་འགོ་བརྗོད་འོག་གསལ་བའི་སྤྱི་ནོར་༸གོང་ས་༸སྐྱབས་མགོན་ཆེན་པོ་མཆོག་གི་མཚན་དོན་དང་དངོས་སུ་འབྲེལ་བའི་གལ་ཆེའི་གནད་དོན་ཞིག་རང་རེ་མཆོག་དམན་སུ་ཐད་ནས་མང་ཚོགས་ཀྱི་གླེང་སྟེགས་གང་སར་འབྲེལ་མེད་གླེང་སློང་དང་རྟོག་དཔྱོད་བྱེད་པ་ནི། མ་འོས་པ་དང་བློ་ཕམ་གྱི་གནས་ཤིག་ཡིན། འབྲེལ་ཆགས་སྲིད་སྐྱོང་གི་འོས་མི་དེ་ཉིད་ནས་སྐུ་ཚབ་དོན་གཅོད་རྣམ་པར་༸གོང་ས་མཆོག་གི་སྐུ་ཚབ་ཀྱི་མཚན་གནས་སྩལ་ཕྱོགས་ཀྱི་གནས་སྟངས་དང་། སྤྱི་ནོར་ ༸གོང་ས་༸སྐྱབས་མགོན་ཆེན་པོ་མཆོག་ཕྱི་ལོ་ ༢༠༠༡ ནས་ཕྱེད་བགྲེས་ཡོལ་དང་ཕྱི་ལོ་ ༢༠༡༡ ནས་ཆབ་སྲིད་དང་འཛིན་སྐྱོང་གི་སྐུ་དབང་རྩིས་སྤྲོད་གནང་བའི་རྗེས་སུ་བོད་མིའི་སྤྱི་ཚོགས་དང་སྒྲིག་འཛུགས་ལ་འགྱུར་འགྲོས་ཇི་བྱུང་གི་གནས་ཚུལ་བརྒྱུད་རིམ་ཆ་ཚང་མཁྱེན་བཞིན་དུ། རང་ཉིད་དང་འབྲེལ་བའི་དགོས་དོན་ཞིག་གི་ཆེད་དུ་གལ་འགངས་ལྷག་པར་ཆེ་བའི་གནད་དོན་ཞིག་དང་འབྲེལ་བའི་གནས་ཚུལ་ཐོག་འགྲེལ་བརྗོད་ལོག་པ་གནང་ཡོད་པ་ནི། མང་ཚོགས་དང་སྒྲིག་འཛུགས་ལ་འགན་འཁུར་མ་གནང་བ་ཞིག་ཡིན་པ་བཅས་ཀྱི་དངོས་དོན་གསལ་བཤད་དུ། ཞེས་བཀོད་འདུག   བཀའ་ཤག་གི་གསལ་བསྒྲགས་དེ་ཡིག་ཐོག་ནས་སྒྲོག་སྦྱངས་གནང་རྗེས་གསར་འགོད་པ་ཚོར་དྲི་བ་གཏོང་རྒྱུའི་གོ་སྐབས་མ་སྤྲད་སྟབས། གསར་འགོད་པ་རྣམས་བོད་མི་མང་སྤྱི་འཐུས་ལྷན་ཁང་དུ་བསྐྱོད་དེ་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་ལ། གནད་དོན་དེའི་སྐོར་ལ་གསལ་བཤད་འདྲ་ཡོད་མེད་བཅར་འདྲི་ཞུས་སྐབས་ཁོང་གིས་གསུངས་དོན། ཉེ་ལམ་ང་ལ་ནེའུ་ཡོག་དང་ནེའུ་ཇེར་སི་ནས་སྐད་ཆ་དྲིས་དུས། རྩ་བའི་ཆ་ནས་ངས་སྤྱི་ནོར་༧གོངས་ས་སྐྱབས་མགོན་ཆེན་པོ་མཆོག་གིས་བཀའ་སློབ་གནང་གྲུབ་ཡོད་དུས། དེའི་སྐོར་ལ་གང་ཡང་ཞུ་རྒྱུ་མིན་ཞེས་གསལ་བོར་ཞུས་པ་ཡིན། སྤྱིར་བཏང་ངས་གནས་ཚུལ་ཤེས་ཀྱི་ཡོད་ཀྱང་༧རྒྱལ་བ་རིན་པོ་ཆེས་བཀའ་གནང་གྲུབ་པའི་རྗེས་སུ་ངས་གསུང་བརྩིས་ནས་དེའི་སྐོར་བཤད་རྒྱུ་མིན་ཞུས་པ་ཡིན། ཡིན་ནའང་། ཨ་རིའི་མི་ཎི་སོ་ཊར་བསླེབས་སྐབས་ཀྱང་མི་ཞིག་གིས་ནན་ཏན་བྱས་ཏེ་སྐད་ཆ་དྲིས་ཏེ། ཚོགས་གཙོའི་སྐད་ཆ་བཤད་སྟངས་དེས་མང་ཚོགས་ནང་མ་མཐུན་པ་མང་པོ་ཞིག་ཆགས་ཀྱི་འདུག ཡིན་གཅིག་མིན་གཅིག་གསལ་བཤད་དགོས་ཀྱི་ཡོད་གསུངས་བ་རེད། སྐབས་དེར་ངས་གང་ཤེས་པ་དེ་ཞུས་པ་ཡིན། དེ་རིང་འདིར་བཀའ་ཤག་གིས་གསལ་བཤད་ཅིག་གནང་ཡོད་པ་རེད། རྩ་བའི་སྤྱི་ནོར་༧གོང་མཆོག་གིས་གསུངས་གནང་ཡོད་དུས་ང་ལ་མང་པོ་ཞིག་བཤད་རྒྱུའི་འདོད་པ་མེད། དེ་རིང་འདིར་ཞུ་རྒྱུ་མཐའ་མ་དེ་ཡིན།   དེ་རིང་གི་གསལ་བཤད་ནང་ང་ཚོ་མ་མཐུན་པ་དེ་ག་རེ་ཆགས་ཀྱི་ཡོད་པ་རེད་ཟེར་ན། འདས་ལོའི་ཕྱི་ཟླ་ ༨ ཚེས་ ༣༠ ཉིན་སྲིད་སྐྱོང་མཆོག་གིས་ང་ལ་ཞལ་པར་འབྱོར་བ་རེད། གནད་དོན་གཞན་ཚང་མ་འགྲིག་གི་འདུག ཡིན་ནའང་དེའི་སྐབས་ལ་ཚོགས་གཙོར་གསལ་བོར་ཞུས་ཏེ། ཞུ་སྟངས་དེ་འདྲ་ཆགས་སོང་ཞེས་གསུངས་ཡོད་ན། ངས་ཀྱང་དེ་བཤད་དགོས་དོན་ཡོད་པ་མ་རེད། དེ་རིང་གསལ་བཤད་འདིའི་ནང་གསལ་བོ་ག་རེ་གསུངས་ཡོད་པ་རེད་ཟེར་ན། བཀའ་ཤག་གིས་ཡར་ཞུས་པ་མ་ཡིན་པ་དང་། ༧གོང་མཆོག་གི་དགོངས་པ་དེ་དྲུང་ཆེ་གཉིས་མར་བཏང་བའི་གནས་སྟངས་གསུངས་ཡོད་པ་རེད། གནས་ཚུལ་དེ་ཕྱི་ལོགས་ལ་ཐོན་སྟངས་དེ་ག་འདྲ་ཞིག་ཐོན་དགོས་ཀྱི་ཡོད་མེད་ཐོག་ལ་བཀའ་ཤག་ནས་གསོལ་འདེབས་ཞུས་བ་ཡིན་པ་དེ་གསལ་ཡོད་སྟབས། རང་བཞིན་གྱིས་སྤྱི་ཚོགས་ནང་གླེང་སློང་མང་པོ་ཞིག་བྱུང་བ་རེད། ཚོགས་གཙོས་དེའི་སྐོར་ལ་མང་ཚོགས་ལ་གང་ཡང་ཞུས་མེད། ཡིན་ནའང་ཕྱི་ཟླ་ ༨ ཚེས་ཉེར་བདུན་དང་ཉེར་བརྒྱད་ལ་ག་རེ་བྱུང་ཡོད་མེད་དང་། ཕྱི་ཚེས་ ༢༩ ཉིན་དྲུང་ཆེ་གཉིས་མར་ཕེབས་ཏེ་གསལ་བཤད་གནང་བ་དེ་དག་སྲིད་སྐྱོང་གིས་ང་ལ་གསལ་བོ་གསུང་ཡོད་ན། ངས་དེ་ལྟར་ཞུ་དགོས་པའི་གནས་སྟངས་ཆགས་ཀྱི་ཡོད་པ་མ་རེད། ངས་གསལ་བཤད་ཞུ་རྒྱུ་གཅིག་དེ་ཡིན། ཕྱི་ཚེས་ ༣༠ ཉིན་སྲིད་སྐྱོང་མཆོག་གིས་ང་ལ་ཞལ་པར་གནང་བའི་སྐབས་སུ། ཕོ་བྲང་གི་དྲུང་ཆེ་གཉིས་མར་ཕེབས་ཏེ་ང་ལ་འདི་ལྟར་གསུངས་སོང་ཞེས་ནང་དོན་གསུང་ཡོད་ན། ད་ལྟའི་གནས་སྟངས་འདི་ཆགས་ཀྱི་ཡོད་པ་མ་རེད། ནང་དོན་གསལ་བོ་གསུངས་མེད་པའི་ཐོག་ནས་བཀའ་ཤག་གིས་ཡར་གསོལ་འདེབས་ཞུས་པ་ཡིན་ཟེར་བ་དེ་ཏག་ཏག་བསྡད་མེད་སྟབས་མང་ཚོགས་ནང་བསམ་ཚུལ་བྱུང་བ་དང་། ངས་གནས་ཚུལ་གང་ཤེས་པ་དེ་ངས་གསལ་བཤད་ཞུས་པ་རེད་མ་གཏོགས་བཀའ་ཤག་མ་བརྩིས་པ་དང་། བོད་མིའི་སྒྲིག་འཛུགས་ལ་ང་སྒེར་གྱི་ཁེ་ཕན་ཆེད་དུ་དེ་འདྲ་བྱས་པ་རྩ་བ་ཉིད་ནས་མིན་ཞེས་གསལ་བཤད་ཞུ་བཞིན་ཡོད།   དོན་ཚན་གཉིས་པ། ལྡི་ལི་དོན་གཅོད་ཕུད་པའི་སྐུ་ཚབ་དོན་གཅོད་ཁག་གཞན་པ་ཚོའི་༧གོང་མཆོག་གི་མཚན་གནས་ཕྱིར་བསྡུ་བྱས་པའི་སྐོར་དེ་རེད། དེའི་བརྒྱུད་རིམ་ཆ་ཚང་ངས་ཤེས་ཀྱི་ཡོད། ༧རྒྱལ་བ་རིན་པོ་ཆེས་དམིགས་བསལ་ཚོགས་ཆེན་གྱི་ཚོགས་མི་ཡོངས་ལ་བཀའ་ག་རེ་གནང་ཡོད་པ་རེད་ཟེར་ན། ངའི་མིང་དེ་གཡར་རྒྱུ་ཡིན་ཞེས་གསུངས་གནང་ཡོད་པ་རེད། དེའི་བརྒྱུད་རིམ་ཆ་ཚང་མ་ཤེས་པ་མིན་ལ་ཤེས་བཞིན་དུ་ངས་གླེང་པ་དེ་འདྲ་ཡང་མིན། དེ་སྤྱི་འཐུས་རྒྱུན་ལས་ནང་གླེང་པ་རེད། སྤྱི་འཐུས་རྒྱུན་ལས་ནང་༧གོང་ས་མཆོག་གི་མཚན་གནས་ཕྱིར་བསྡུ་གནང་བའི་སྐོར་གྱི་གནས་ཚུལ་དེ་ཕྱི་ལོགས་སུ་ཡོངས་གྲགས་འགྲོ་སྡོད་ཀྱི་འདུག སྐུ་མདུན་ཆིབས་བསྒྱུར་དང་འབྲེལ་བའི་ཐོག་དགའ་ལྡན་ཕོ་བྲང་གི་སྐུ་ཚབ་བསྐོས་གནང་ཡོད་པ་གོ་རྒྱུ་འདུག དེའི་སྐོར་དགའ་ལྡན་ཕོ་བྲང་ནས་བཀའ་ཤག་ལ་ཕྱག་འཕྲིན་གནང་ཡོད་ན་དེའི་ངོ་བཤུས་ཤིག་དགོས་ཀྱི་འདུག གང་ཡིན་ཟེར་ན། དེ་བཅའ་ཁྲིམས་ཀྱི་དོན་ཚན་དང་པོའི་ནང་གསེས་གསུམ་པ་དང་འབྲེལ་བ་ཆགས་ཀྱི་འདུག་ཅེས་ཡར་དགའ་ལྡན་ཕོ་བྲང་ལ་ཞུས་པ་རེད།   གནད་དོན་དེ་འགྱུར་བ་ཆེན་པོ་ཞེ་དྲགས་ཡིན་སྟབས། ང་ཚོ་བོད་མི་མང་སྤྱི་འཐུས་ལྷན་ཚོགས་དང་འབྲེལ་བ་ཆགས་ཀྱི་ཡོད་པ་རེད། དེ་ཕྱི་ཟླ་བརྒྱད་པའི་ནང་མར་བཀའ་གནང་བ་ཡོད་སྟབས། དེའི་ཐོག་ལ་འཛིན་སྐྱོང་བཀའ་ཤག་གིས་ག་རེ་གནང་ཡོད་མེད་ང་ཚོས་ཤེས་ཀྱི་ཡོད་པ་མ་རེད། ཕྱི་ཟླ་ ༩ པའི་ནང་གྲོས་ཚོགས་ཚོགས་པ་རེད། སྐབས་དེར་བཅའ་ཁྲིམས་བསྐྱར་བཅོས་གནང་དགོས་པ་གཟིགས་ཀྱི་ཡོད་མེད་བཀའ་ཤག་གིས་ཐག་གཅོད་གནང་རྒྱུ་རེད། ཡིན་ཡང་དེའི་སྐོར་ལ་གླེང་སློང་ཙམ་ཡང་བྱུང་ཡོད་པ་མ་རེད། སྤྱི་འཐུས་ངོས་ནས་དེའི་སྐོར་རྩ་བ་ཉིད་ནས་ཤེས་ཀྱི་ཡོད་པ་མ་རེད། ཤེས་ཀྱི་མེད་སྟབས་དགའ་ལྡན་ཕོ་བྲང་ལ་ཕྱག་ཡིག་ཕུལ་ཏེ། སྤྱི་ཟླ་དང་པོའི་ཚེས་བདུན་བརྒྱད་ཅིག་ལ་བཀའ་ལེན་ཞིག་ཕེབས་འདུག དེའི་ནང་སྔོན་མ་ནས་སྐུ་མདུན་ལ་དགོངས་པ་ཡོད་པ་ལྟར་དགའ་ལྡན་ཕོ་བྲང་གིས་ཕྱི་ཟླ་ ༨ ཚེས་ ༡༢ ཉིན་དྲུང་ཆེ་འཆི་མེད་རིག་འཛིན་ལགས་དང་ཚེ་རྒྱམ་ལགས་རྣམ་པ་གཉིས་མར་སྲིད་སྐྱོང་སར་བཏང་འདུག   དོན་དག་འགྲོ་ས་གཉིས་པ་མ་གཏོགས་ཡོད་མ་རེད། གཅིག་དེ་གལ་སྲིད་དེ་ལ་འགྱུར་བ་བཏང་བ་ཡིན་ན། འཛིན་སྐྱོང་ལ་མཛད་དཀའ་འཕྲད་ཀྱི་ཡོད་ན། མཛའ་དཀའ་དེ་འདྲ་འཕྲད་ཀྱི་འདུག དེ་མ་གནང་རོགས་ཞེས་ཡར་སྙན་སེང་ཞུ་དགོས་པ་རེད། དེ་ལ་སྐུ་མདུན་གྱིས་བཀའ་ཞིག་ཕེབས་ཀྱི་རེད། དགའ་ལྡན་ཕོ་བྲང་གིས་ཐག་གཅོད་གནང་ཟིན་པ་ཞིག་ཡིན་ན་དེ་དེ་བཞིན་དུ་འཛིན་སྐྱོང་གི་འགྲོ་སྟངས་ཐོག་ནས་དོན་གཅོད་ཁག་སོ་སོར་བཀོལ་ཁྱབ་གཏོང་དགོས་ཀྱི་ཡོད་པ་རེད། ཡིན་ནའང་བཀོལ་ཁྱབ་བཏང་མི་འདུག དེ་གཉིས་མ་གཏོགས་འགྲོ་ས་ཡོད་པ་མ་རེད།   ངས་མང་ཚོགས་ལ་ག་རེ་ཞུས་ཡོད་ཟེར་ན། འཛམ་བུ་གླིང་ལ་སྙོབ་ཐུབ་བྱེད་མཁན་དེ་དོན་གཅོད་ཁག་བཅུ་གཉིས་བཅུ་གསུམ་ཞིག་ཆགས་ཡོད་པ་རེད། དེའི་གནས་སྟངས་འདི་འདྲ་འདི་འདྲ་རེད། འཛམ་བུ་གླིང་གི་ས་ཆ་སོ་སོར་བགོ་བཤའ་བརྒྱབ་ཡོད་པ་རེད། ད་ལྟ་འགྱུར་བ་ཆེན་པོ་ཞིག་འགྲོ་བསྡད་ཡོད་པ་རེད། ང་སྲིད་སྐྱོང་ཆགས་པ་ཡིན་ན་མ་འོངས་པར་དོན་གཅོད་ཁག་གི་ལས་དོན་བྱེད་ཕྱོགས་ཐོག་ལམ་སྟོན་གསལ་བོ་བྱེད་རྒྱུ་ཡིན་ཞེས་ཞུས་ཡོད་མ་གཏོགས། དེ་འགྲིག་མ་འགྲིག་གི་གནད་དོན་གང་ཡང་ཞུས་མེད།   དེ་རིང་གི་གསལ་བསྒྲགས་ནང་༧སྐུ་མདུན་རང་གིས་མར་བཀའ་གནང་སྟེ་དུས་འཁོར་དབང་ཆེན་ཕྱིར་འགྱངས་གནང་པ་མང་ཚོགས་ལ་གསལ་བོ་ཆགས་པ་རེད། དེའི་ཐོག་ལ་ངས་སྐྱག་རྫུན་གང་ཡང་བཤད་མེད། བདེན་པ་མིན་པའི་གནས་ཚུལ་གང་ཡང་ཞུས་མེད། དེའི་སྐབས་སུ་སྲིད་སྐྱོང་མཆོག་གིས་ང་ལ་གནས་ཚུལ་གསལ་བོ་གསུངས་ཡོད་ན་འདི་ཆགས་གི་མ་རེད། ཡར་སྙན་གསེང་ཞུས་ཏེ་བཀའ་འཁྲོལ་སོང་གསུངས་པ་རེད། དེ་དངོས་ཡོད་གནས་ཚུལ་ཆགས་ཀྱི་ཡོད་པ་མ་རེད། དེ་རིང་གི་གསར་འགོད་གསལ་བསྒྲགས་ནང་། བཀའ་ཤག་གིས་གསལ་བོ་བྱས་ཏེ་གསུངས་ཡོད་སྟབས་འགྲིག་པ་རེད། ང་ལ་གང་ཡང་ཞུ་རྒྱུ་མེད་ཞུ་བཞིན་ཡོད། ཐུགས་རྗེ་ཆེ། ཞེས་གསུངས་སོང་།   གསར་འགོད་པ། པདྨ་རྒྱལ།