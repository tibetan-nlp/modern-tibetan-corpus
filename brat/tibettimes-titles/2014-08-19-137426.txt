བོད་པའི་བུད་མེད་ཅིག་ལ་བཙན་གཡེམ།

གཟའ་པ་སངས་ཉིན་རྒྱ་གར་ཕོ་གསར་གཉིས་ཀྱིས་བོད་པའི་ནད་གཡོག་བུད་མེད་ཅིག་ལ་བཙན་གཡེམ་བྱས་པའི་གནས་ཚུལ་ཐོན་ཡོད་འདུག ཟླ་འདིའི་ཚེས་ ༡༥ ཉིན་སྟེ། རྒྱ་གར་རང་བཙན་ཐོབ་ནས་ལོ་ ༦༨ འཁོར་བའི་ཉིན་དེའི་མཚན་མོར། རྒྱལ་ས་ལྡི་ལིའི་ལྷོ་ཤར་ཕྱོགས་སུ་ཡོད་པའི་སྐར་མ་ལྔ་ཅན་གྱི་མགྲོན་ཁང་ཨོ་པེ་རེ་ (Oberoi) ཞེས་པའི་ནང་། རང་ལོ་ ༢༠ བརྒལ་བའི་རྒྱ་གར་བ་ནྰ་རན་ཇི་ (Neeraj) དང་ར་ཇན་ (Rajan) ཟེར་བའི་ཕོ་གསར་གཉིས་ཀྱིས། རང་ལོ་ ༢༨ ཡིན་པའི་བོད་པའི་ནད་གཡོག་བུད་མེད་ཅིག་ལ་བཙན་གཡེམ་བྱས་ཡོད་འདུག ལྡི་ལི་ལྷོ་ཤར་ས་གནས་ཉེན་རྟོག་པས་རྒྱ་གར་གྱི་གསར་འགྱུར་བརྒྱུད་ལམ་སེ་ཨེན་ཨེན་ཨ་པེ་ཨན་ (CNN IBN) ལ་གནས་ཚུལ་བརྗོད་དོན་ལྟར་ན། ཐེངས་འདིར་བཙན་གཡེམ་བྱས་པའི་བོད་པའི་བུད་མེད་དེ་སྨན་ཁང་ཞིག་གི་ནད་གཡོག་མ་ཞིག་ཡིན་འདུག་ལ། ཉེ་བའི་དུས་ནས་བཟུང་བོད་པའི་བུད་མེད་དེས་ཨོ་པེ་རེ་ཞེས་པའི་སྐར་མ་ལྔ་ཅན་གྱི་མགྲོན་ཁང་དེའི་སྦྱིན་བདག་གི་བཟའ་ཟླར་ཆུ་ཚོད་ ༢༤ རིང་སྨན་བཅོས་ལྟ་རྟོག་བྱེད་ཀྱི་ཡོད་འདུག ནྰ་རན་ཇི་དང་ར་ཇན་གཉིས་མགྲོན་ཁང་དེའི་སྦྱིན་བདག་གི་བཟའ་ཟླའི་ནང་མི་ཚོས་སྐད་བཏང་སྟེ། སྦྱིན་བདག་གི་བཟའ་ཟླར་ལྟ་རྟོག་གི་ལས་ཀ་བྱེད་མཁན་ཡིན་འདུག རྒྱ་གར་རང་བཙན་ཉིན་གྱི་མཚན་མོར་རྒྱ་གར་གྱི་ཕོ་གསར་ནྰ་རན་ཇི་དང་ར་ཇན་གཉིས་ཀྱིས། བོད་པའི་ནད་གཡོག་བུད་མེད་དེར་སྦྱིན་བདག་གི་བཟའ་ཟླར་སྨན་བཅོས་ལྟ་སྐྱོང་བྱེད་སའི་ཁང་པའི་ནང་བཙན་གཡེམ་བྱས་ཡོད་པར་མ་ཟད། བོད་པའི་བུད་མེད་དེར་བཙན་གཡེམ་བྱས་པའི་གནས་ཚུལ་ཕྱིར་བསྒྲགས་བྱས་ཚེ། མཇུག་འབྲས་ཡག་པོ་མེད་པའི་འཇིགས་སྐུལ་ཀྱང་བྱས་ཡོད་འདུག ཚེས་ ༡༧ ཉིན་གྱི་དགོང་མོ་བོད་པའི་ནད་གཡོག་བུད་མེད་དེས་མོའི་བཟའ་ཟླར་གནས་ཚུལ་ཞིབ་བརྗོད་བྱས་སྟབས། བཟའ་ཟླས་ལྡི་ལི་ལྷོ་ཤར་ཧ་ཛར་ནྰ་ཇེ་མོ་དྷེར་ (Hazrat Nizamuddin police station) ཉེན་རྟོག་ཁང་ལ་གནས་ཚུལ་ཡར་ཞུ་བྱས་ཡོད་འདུག ཉེ་ལམ་བོད་པའི་བུད་མེད་དེའི་སྨན་ཁང་དུ་བརྟག་དཔྱད་བྱེད་སྐབས། ཁོ་མོར་བཙན་གཡེམ་བྱས་ཡོད་པའི་གནས་ཚུལ་དངོས་བདེན་ཡིན་པ་ཤེས་རྟོགས་བྱུང་ཡོད་འདུག་ལ། རྒྱ་གར་ཉེན་རྟོག་པས་ཀྱང་བཙན་གཡེམ་བྱེད་མཁན་རྒྱ་གར་གྱི་གཞོན་སྐྱེས་ཁོ་གཉིས་འཛིན་བཟུང་བཀག་ཉར་བྱས་ཡོད་འདུག གསར་འགོད་པ། དོན་གོ