ལྷོ་ཨ་ཧྥེ་རི་ཀའི་དོན་གཅོད་འཕོ་འགྱུར།

བོད་མིའི་སྒྲིག་འཛུགས་ལས་བྱེད་འདེམས་བསྐོ་ལྷན་ཁང་གི་དྲུང་ཆེ་སྣང་ས་ཆོས་སྒྲོན་ལགས་ཀྱིས་འདི་ལོའི་ཕྱི་ཟླ་ ༤ ཚེས་ ༢ ཉིན་ནས་ལྷོ་ཨ་ཧྥེ་རི་ཀའི་སྐུ་ཚབ་དོན་གཅོད་ཀྱི་ལས་འགན་བཞེས་རྒྱུ་ཡིན་འདུག ལྷོ་ཨ་ཧྥེ་རི་ཁའི་སྐུ་ཚབ་དོན་གཅོད་ལས་ཐོག་མི་འགྱུར་རྡོ་རྗེ་ལགས་ཀྱིས་རྒན་ཡོལ་ཞུ་གཏན་འཁེལ་ཡོད་སྟབས། ལས་བྱེད་འདེམས་བསྐོ་ལྷན་ཁང་གི་དྲུང་ཆེ་གྲྭ་བླ་སྣང་ས་ཆོས་སྒྲོན་ལགས་ལྷོ་ཨ་ཧྥེ་རི་ཀའི་སྐུ་ཚབ་དོན་གཅོད་དུ་བསྐོ་བཞག་གནང་སྟེ། འདི་ལོའི་ཕྱི་ཟླ་ ༤ ཚེས་ ༢ ཉིན་ལས་འཁུར་མགོ་འཛུགས་གནང་རྒྱུ་ཡིན་འདུག ལས་བྱེད་འདེམས་བསྐོ་ལྷན་ཁང་གིས་གསར་འགོད་པར་བརྗོད་པ་ལྟར་ན། ཐེངས་འདིར་ལས་བྱེད་འདེམས་བསྐོ་ལྷན་ཁང་གི་སྒྲིག་གཞི་དོན་ཚན་ ༡༩ (༡) འོག་དང་། བཙན་བྱོལ་བོད་མིའི་བཅའ་ཁྲིམས་ལེའུ་དང་པོ་དོན་ཚན་ ༡ པོའི་ནང་གསེས་ ༣ བཅས་ཀྱི་དགོངས་དོན་ལྟར་ལག་བསྟར་གནང་ཡོད་སྐོར་བརྗོད་སོང་། ཁ་སང་གསར་འགོད་པས་བཀའ་ཤག་གི་གྲོས་སྟོན་པ་ཚེ་རིང་དབང་ཕྱུག་ལགས་སུ་ལྷོ་ཨ་ཧྥེ་རི་ཀའི་སྐུ་ཚབ་དོན་གཅོད་འཕོ་འགྱུར་སྐོར་ལ་བཀའ་འདྲི་ཞུས་པར་ཁོང་གིས། “ནམ་རྒྱུན་བཀའ་ཤག་གིས་བུད་མེད་ཀྱི་ནུས་ཤུགས་གོང་འཕེལ་ཐད་དགོངས་པ་ཆེན་པོ་བཞེས་ཀྱི་ཡོད་པ་ལྟར། དེ་སྔོན་སྐུ་ཚབ་དོན་གཅོད་མང་ཆེ་བ་སྐྱེས་པ་ཡིན་སྟབས། ད་རེབ་བུད་མེད་ཅིག་བསྐོ་བཞག་གནང་བ་རེད། ཐོངས་མཆན་གྱིས་འགྲིག་སོང་བ་ཡིན་ན་འདི་ལོའི་ཕྱི་ཟླ་ ༤ ཚེས་ ༢ ཉིན་ལས་འཁུར་མགོ་འཛུགས་གནང་གཏན་འཁེལ་ཡོད་པ་རེད། སྤྱིར་བཏང་ཕྱི་རྒྱལ་ཁག་གི་སྐུ་ཚབ་དོན་གཅོད་ལ་ལས་ཡུན་ལོ་ ༤ ཙམ་ཡིན་ཡང་། འགའ་ཤས་རྒན་ཡོལ་འགྲོ་བ་དང་ཡང་ན་སྒེར་གྱི་དཀའ་ངལ་གྱིས་དགོངས་པ་ཞུ་དགོས་བྱུང་ན་མ་ཆོག་པ་གང་ཡང་ཡོད་པ་མ་རེད། ”ཅེས་བརྗོད་བྱུང་། གསར་འགོད་པས་སྣང་ས་ཆོས་སྒྲོན་ལགས་སུ་དགོངས་ཚུལ་དྲིས་པར་ཁོང་མོས། “ ད་ལོའི་ཕྱི་ཟླ་ ༧ ནང་ང་རང་རྒན་ཡོལ་དུ་འགྲོ་རན་ཡོད་ཀྱང་དོ་བདག་ལ་མོས་མཐུན་ཡོད་ཚེ་རྒན་ཡོལ་ཕར་འགྱངས་གནང་བའི་སྒྲིག་གཞི་ཞིག་ཡོད་པ་ལྟར། ད་རེབ་ཀྱི་བཀའ་བཀོད་འདིའི་ཐོག་འགྲོ་རྒྱུ་བྱས་པ་རེད། ཡིན་ནའང་། ད་ལྟའི་ཆར་ལོ་གཉིས་རྒན་ཡོལ་ཕར་འགྱངས་གནང་རྒྱུ་ཡིན་པའི་གཏན་འབེབས་བྱུང་ཡོད་པ་མ་རེད། གང་ལྟར་གཞུང་ཞབས་ཀྱི་ངོ་བོའི་ཐོག་ནས་དྷ་རམ་ས་ལའི་ལྷན་ཁང་ཞིག་གི་དྲུང་ཆེར་བསྡད་པ་ཡིན་ན་འདྲ། ཕྱི་རྒྱལ་དུ་སྐུ་ཚབ་དོན་གཅོད་ལ་བསྐོ་བཞག་གནང་བ་ཡིན་ནའང་རེད། ང་རང་གི་ངོས་ནས་སོ་སོའི་གཟུགས་པོས་གང་ལྕོགས་ལྕོགས་དང་ནུས་པས་འདང་ཚོད་ཀྱིས་ཞབས་ཞུ་ཞུ་འཆར་ཡོད། ཡིན་ནའང་། ལོ་གང་ལ་གང་འཚམ་བསླེབས་ཡོད་དུས་དེ་རིང་ཞུ་རྒྱུ་ཡིན་ལབ་ནའང་སང་ཉིན་ཛ་དྲག་གི་དཀའ་ངལ་དཔེར་ན་ནད་པ་ལྟ་བུ་ཆགས་ཏེ། སོ་སོའི་ལས་དོན་ལ་འཐུས་ཤོར་འགྲོ་ཡི་འདུག་བསམ་པ་བྱུང་ན། དགོངས་པ་ཞུ་དགོས་བྱུང་ཡང་བློ་ཕམ་ཁྱོན་ནས་མེད། ལོ་ངོ་ ༣༨ རིང་༧གོང་ས་མཆོག་དང་བོད་མིའི་སྒྲིག་འཛུགས་ལ་ཞབས་ཞུ་ཞུས་ཡོད་སྟབས་དགའ་དགའ་སྤྲོ་སྤྲོའི་ངང་ནས་དགོངས་པ་ཞུ་རྒྱུ་ཡིན། ”ཞེས་བརྗོད་བྱུང་། སྣང་ས་ཆོས་སྒྲོན་ལགས་ཕྱི་ལོ་ ༡༩༥༤ ལོར་སྟོད་སྐྱིད་གྲོང་རྫོང་དུ་སྐྱེས་ཤིང་། དགུང་ལོ་ ༤ ཙམ་ལ་རྒྱ་གར་ལ་བཙན་བྱོལ་དུ་འབྱོར་ཏེ་མ་སུ་རི་གཏན་སློབ་ཏུ་གཞི་རིམ་སློབ་གཉེར་གནང་། དེ་རྗེས་རྒྱ་གར་གྱི་རྒྱལ་ས་ལྡི་ལིའི་པན་ཅབ་གཙུག་ལག་སློབ་ཆེན་ནས་རིག་གནས་རབ་འབྱམས་པ་ཐོན། ཕྱི་ལོ་ ༡༩༧༧ ལོར་བོད་མིའི་སྒྲིག་འཛུགས་ཀྱི་གཞུང་ཞབས་ནང་འཛུལ་ཞུགས་ཀྱིས་ཕྱི་ལོ་ ༡༩༩༠ བར་ས་གནས་གཞིས་ཆགས་ཁག་ཅིག་ཏུ་རྩིས་པ་ལས་དྲུང་དང་། ༡༩༩༠ ནས་ ༡༩༩༢ བར་སྦིར་གཞིས་མགོ།  ༡༩༩༢ ནས་ ༢༠༠༤ བར་ཤེས་རིག་ལས་ཁུངས་ཀྱི་སྡེ་ཚན་འདྲ་མིན་གྱི་འགན་འཛིན་གནང་མྱོང་ཞིང་།  ༡༩༩༧ ནས་ ༡༩༩༩ བར་ཨ་རིའི་མངའ་སྡེ་ཁ་ལའི་ཧྥོ་ནེ་ཡའི་ (The Monterey Institute of International Studies) མཐོ་སློབ་ཏུ་རྒྱལ་སྤྱིའི་སྤྱི་ཚོགས་འཛིན་སྐྱོང་ལས་རིགས་ཐོག་གཙུག་ལག་རབ་འབྱམས་པ་ཐོན། ཕྱི་ལོ་ ༢༠༠༤ ནས་བཟུང་ད་ལྟའི་བར་ལས་བྱེད་འདེམས་བསྐོ་ལྷན་ཁང་གི་དྲུང་ཆེར་བསྐོ་བཞག་གནང་ཡོད་པ་རེད། གསར་འགོད་པ། པདྨ་མཚོ།