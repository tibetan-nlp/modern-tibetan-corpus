བཙུན་མ་ཞིག་གིས་རང་ལུས་མེར་བསྲེཊ།

ཟླ་འདིའི་ཕྱི་ཚེས་ ༨ ཉིན་དཀར་མཛེས་རྫོང་ཁྲོམ་གཞུང་དུ་བཙུན་མ་ཡེ་ཤེས་མཁའ་འགྲོ་ཞུ་བ་ཞིག་གིས་རང་ལུས་མེར་བསྲེགས་གནང་ཡོད་འདུག འདི་གར་གྲྭ་བློ་བཟང་བསྟན་འཛིན་ལགས་ཀྱིས་གནས་ཚུལ་མཁོ་སྤྲོད་གནང་བ་ལྟར་ན། ཟླ་འདིའི་ཕྱི་ཚེས་ ༨ ཉིན་གྱི་བོད་ནང་གི་སྔ་དྲོའི་ཆུ་ཚོད་ ༩ ཡས་མས་སུ། དཀར་མཛེས་རྫོང་ཉེན་རྟོག་ལས་ཁུངས་ཀྱི་ཉེ་འཁྲིས་སྐུ་འབུམ་ཞབས་ཏུ་ངང་སྒང་ཇོ་མོ་དགོན་གྱི་བཙུན་མ་ཡེ་ཤེས་མཁའ་འགྲོ་ཞུ་བ་ཞིག་གིས། ༧གོང་ས་མཆོག་བོད་དུ་གདན་འདྲེན་ཞུ་དགོས། བོད་ལ་རང་དབང་དགོས། ༧ གོང་ས་མཆོག་སྐུ་ཚེ་ཁྲི་ལོར་བརྟན་པར་ཤོག་ཅེས་སྐད་འབོད་གནང་བཞིན་སྐུ་ལུས་མེར་བསྲེགས་གནང་ཡོད་པ་དང་། སྐབས་དེར་ཉེན་རྟོག་པས་མེ་གསོད་ཡོ་བྱད་ཀྱིས་མེ་བསད་དེ་བཙན་ཁྲིད་བྱས་འདུག ཕྱི་ཚེས ༩ ཉིན། ཉེན་རྟོག་པས་ཁོང་མོའི་ནང་མིར་སྐད་བཏང་འདུག་ཀྱང་སྐུ་ཕུང་ཚུར་སྤྲད་མེད་པ་རེད། བཙུན་མ་ཡེ་ཤེས་མཁའ་འགྲོ་ལགས་ནི་བྲག་འགོ་རྫོང་ཏྲེ་ཧོར་བྲག་ཟུར་གྲོང་བྲག་ཟུར་ཚང་ནས་ཡིན་པ་དང་། གཅེས་མིང་ལ་ཡེས་ཡང་ཞུ་བ་དང་ད་ལོར་རང་ལོ ༤༧ ཡིན་འདུག ཁོང་མོ་ལོ་མང་རིང་རང་དགོན་དུ་བསྙེན་མཚམས་སུ་བསྡད་ཡོད་པ་མ་ཟད།   ཉམ་ཆུང་ཚུལ་མཐུན་དང་རྒྱུན་དུ་བོད་དོན་ཐད་དོ་སྣང་ཆེན་པོ་ཡོད་མཁན་ཞིག་ཀྱང་ཡིན་འདུག ད་ལྟའི་ཆར་ཤི་གསོན་གྱི་གནས་ཚུལ་ཞིབ་ཕྲ་ཤེས་རྟོགས་ཐུབ་ཀྱི་མེད་ཀྱང་། སྐབས་དེར་དངོས་སུ་མཐོང་མཁན་ཕལ་ཆེར་བས་བཙུན་མ་ཁོང་སྐུ་གྲོངས་ཡོད་པའི་ཚོད་དཔག་བྱེད་ཀྱི་ཡོད་པ་དང་། ཉིན་དེའི་ཞོགས་པར་ཁོང་མོས་དཀར་མཛེས་དགོན་པར་སྐོར་བ་ཁ་ཤས་གནང་རྗེས། རྫོང་ཉེན་རྟོག་ཁང་གི་ཉེ་འཁྲིས་སུ་ཕྱིན་ཏེ་རང་ལུས་མེར་བསྲེགས་གནང་ཡོད་འདུག ཡང་གནས་ཚུལ་མཁོ་སྤྲོད་པས། ཡ་མཚན་པ་ཞིག་ལ་ད་ལན་མེར་སྲེག་གི་དོན་རྐྱེན་དེ་བྱུང་རྗེས་དཀར་མཛེས་ཁྲོམ་གཞུང་དུ་ཉེན་རྟོག་པས་འཇིགས་སྐུལ་དང་དམག་གིས་བསྐོར་གཡེང་སོགས་གང་ཡང་མ་བྱས་པར་རྒྱུན་ལྡན་ལྟར་བཞག་ཡོད་སྐོར་བརྗོད་བྱུང་། གསར་འགོད་པ། པདྨ་མཚོ།