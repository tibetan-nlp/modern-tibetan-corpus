འོས་བསྡུ་ལས་ཁང་གི་ལམ་སྟོན།

  ཕྱི་ཚེས་ ༡༨ ཉིན་གྱི་སྔ་དྲོ་ནས་སྲིད་སྤྱིའི་འོས་མི་ཁྱབ་བསྒྲགས་ཡོངས་སུ་མཚམས་འཇོག་དགོས་པ་མ་ཟད། འོས་བསྡུའི་ཉིན་མོར་ཕྱི་ནང་གི་འགོག་རྐྱེན་སྣ་ཚོགས་འབྱུང་སྲིད་པས་ཚང་མས་ཐུགས་གཟབ་དཀྱིལ་ཡངས་གནང་དགོས། བོད་མིའི་སྒྲིག་འཛུགས་དབུས་འོས་བསྡུ་ལས་ཁང་གིས་སྲིད་སྤྱི་གཉིས་ཀྱི་དངོས་གཞིའི་འོས་བསྡུ་དང་འབྲེལ་བའི་གནད་དོན་ཁག་ཅིག་གི་ཐོག་གསལ་བསྒྲགས་སྤེལ་ཡོད་པའི་ནང་བཀོད་དོན། ༡༽། འོས་བསྡུའི་སྒྲིག་གཞིའི་འབྲུ་དོན་ལྟར། ༢༠༡༦ ཟླ་ ༣ ཚེས་ ༡༨ སྔ་དྲོར། ས་གནས་སོ་སོའི་སྔོན་འགྲོའི་འོས་བསྡུ་བྱ་ཡུལ་དང་། ས་གནས་དེའི་གཡས་གཡོན་རྒྱབ་མདུན་གང་སར་འོས་མི་ལངས་མཁན་སྒེར་དང་ཚོགས་སྡེ་ཁག་གིས་ཁྱབ་བསྒྲགས་ཚང་མ་བཀོག་དགོས་པ་དང་། སྤྱི་ཚོགས་དྲ་ལམ་ཁག་དང་སྐད་འཕྲིན་སོགས་སུའང་དྲིལ་བསྒྲགས་རིགས་མཚམས་འཇོག་དགོས་པ། དེ་བཞིན། འོས་བསྡུའི་དྲིལ་བསྒྲགས་དང་འབྲེལ་བའི་གཏམ་བཤད་རིགས་ཀྱང་མི་ཆོག ༢༽། ས་གནས་སོ་སོར་འོས་ཤོག་གྲངས་བཤེར་ཟིན་རྗེས་འོས་གཞི་དོ་བདག་སོ་སོར་ས་གནས་དེ་ནས་འོས་གྲངས་ཇི་ཐོབ་ས་གནས་དེ་གའི་འོས་བསྡུའི་ཚོགས་མི་དང་། ཟུར་དཔང་མཉམ་འཛོམས་ཐོག་ས་གནས་འོས་བསྡུའི་འགན་འཛིན་ནས་གསལ་བསྒྲགས་བྱེད་རྒྱུ་དང་། རྒྱ་བལ་འབྲུག་གསུམ་དང་། ཕྱི་རྒྱལ་ཁག་ཏུ་མི་མང་བསྡུ་སྐོང་དང་གསར་འགོད་གསལ་བསྒྲགས་སོགས་མི་དགོས་པར། སོ་སོའི་ས་གནས་ཀྱི་གྱང་ངོས་སུ་སྦྱོར་འགྲེམས་ཀྱིས་འཐུས་རྒྱུ་དང་། ཞིབ་ཁྲའི་སྤྱི་ཡོངས་ཕྱོགས་བསྡོམས་དེ་རྗེས་ལ་གསར་འགོད་གསལ་བསྒྲགས་སྤེལ་རྒྱུ་ཡིན་སྐོར་སོགས་བཀོད་འདུག ༢༽ འོས་བསྡུ་ཆེན་མོའི་ཉིན་མང་ཚོགས་ནང་བསམ་ཚུལ་མཐུན་མིན་གྱིས་སྐད་ཆ་མཐོ་དམན། རྣམ་འགྱུར་འདྲ་མིན་ཡོང་སྲིད་པ་དང་། གཞན་ཡང་རེ་ཟུང་ནས་བསམ་བཞིན་དུ་འོས་བསྡུའི་ལས་རིམ་ལ་བར་ཆད་ཀྱི་རྐྱེན་སློང་བྱེད་པ་སོགས་ཡོང་སྲིད་པར་བརྟེན་སྔོན་ཚུད་ནས་ས་གནས་ཉེན་རྟོག་པར་འབྲེལ་གཏུགས་གནང་རྒྱུ་དང་། ལྷག་པར་འོས་བསྡུའི་ཚོགས་མི་རྣམས་ནས་གནད་དོན་དེ་རིགས་ལ་བཟོད་སྲན་དང་དོགས་ཟོན་ཆེན་པོའི་སྒོ་ནས་བལྟ་རྟོག་ནན་མོ་གནང་དགོས་པ། ༤༽ འོས་སྒམ་ཚད་ལྡན་སྒོ་ལྕགས་ཅན་དགོས་པ་མ་ཟད་བལྟ་རྟོག་བདག་ཉར་གང་གཟབ་བྱ་དགོས་པ་སོགས་བཀོད་འདུག   གསར་འགོད་པ། པདྨ་རྒྱལ།