ས་གནས་གཞོན་ནུ་སྒོ་མ་རྒྱག་རོགས།

  ཨ་རིའི་ནེའུ་ཡོག་དང་ནེའུ་ཇིར་སི་ས་གནས་གཞོན་ནུ་ལྷན་ཚོགས་སྒོ་རྒྱག་དགོས་མིན་ཐད་མང་ཚོགས་ལ་བསམ་ཚུལ་དྲིས་ཏེ་འོས་བསྡུ་གནང་སྐབས་བརྒྱ་ཆ་ ༩༥ ལྷག་གིས་ས་གནས་གཞོན་ནུ་གནས་དགོས་པར་རྒྱབ་སྐྱོར་གནང་ཡོད་འདུག   ཉེ་ལམ་དབུས་བོད་ཀྱི་གཞོན་ནུ་ལྷན་ཚོགས་ཀྱིས་ནེའུ་ཡོག་དང་ནེའུ་ཇིར་སི་ས་གནས་བོད་ཀྱི་གཞོན་ནུ་ལྷན་ཚོགས་གནས་སྐབས་རིང་སྒོ་བརྒྱབ་པའི་གསལ་བསྒྲགས་ཤིག་སྤེལ་ཡོད་པ་དང་། ནེའུ་ཡོག་དང་ནེའུ་ཇིར་སི་ས་གནས་གཞོན་ནུའི་རྒྱུན་ལས་རྣམ་པས་ཁོང་ཅག་རྒྱུན་ལས་སུ་བསྐོ་བཞག་གནང་སྐབས་ས་གནས་མང་ཚོགས་ཀྱིས་འོས་འདེམས་བྱས་ནས་ཡོང་བ་དང་། གལ་སྲིད་ཁོ་རང་ཚོས་ལས་མཚམས་འཇོག་དགོས་ནའང་མི་མང་ལ་ཐག་གཅོད་གནང་གི་འཇུག་རྒྱུ་ཡིན་པའི་ངོས་འཛིན་འོག ཁ་སང་ཨ་རིའི་ས་གནས་ཀྱི་ཚེས་ ༢༦ ཉིན་མང་ཚོགས་བསྡུ་སྐོང་གནང་སྟེ། དམངས་གཙོའི་འགྲོ་ལུགས་ལྟར་ད་ལྟའི་ནེའུ་ཡོག་དང་ནེའུ་ཇིར་སི་ས་གནས་བོད་ཀྱི་གཞོན་ནུ་ལྷན་ཚོགས་ཀྱི་རྒྱུན་ལས་རྣམས་མུ་མཐུད་གནས་དགོས་མིན་ལ་འོས་བསྡུ་གནང་སྐབས། ཁྱོན་འོས་ཤོག་འཕེན་མཁན་ ༣༦༠ བྱུང་ཡོད་པ་ལས་ས་གནས་གཞོན་ནུའི་རྒྱུན་ལས་མུ་མཐུད་གནས་དགོས་པར་རྒྱབ་སྐྱོར་གནང་མཁན་ ༣༤༢ དང་། ས་གནས་མི་དགོས་པར་འོས་ ༡༦ ། འོས་ཤོག་ངོས་སྟོང་པར་བཞག་ཡོད་ ༢ རྩིས་མེད་ཕྱིན་བཅས་བྱུང་ཡོད་སྟབས། ནེའུ་ཡོག་དང་ནེའུ་ཇིར་ས་ས་གནས་བོད་ཀྱི་གཞོན་ནུ་ལྷན་ཚོགས་ཀྱི་ད་ལྟའི་རྒྱུན་ལས་རྣམ་པ་མུ་མཐུད་གནས་རྒྱུའི་ཐག་གཅོད་བྱུང་ཡོད་འདུག   སྐབས་དེར་ས་གནས་གཞོན་ནུའི་ཚོགས་གཙོ་ངག་དབང་དཔལ་ལྡན་ལགས་ཀྱིས་ད་ལྟའི་རྒྱུན་ལས་རྣམ་པས་མུ་མཐུད་ས་གནས་གཞོན་ནུའི་རྒྱུན་ལས་ཀྱི་འགན་འཁུར་བླངས་ཏེ་མང་ཚོགས་ལ་ལས་འགུལ་རིགས་སྤེལ་རྒྱུ་ཡིན་པའི་གསལ་བསྒྲགས་གནང་ཡོད་འདུག   ཚོགས་འདུའི་སྟེང་མང་ཚོགས་ཁྲོད་ད་ལྟའི་ས་གནས་གཞོན་ནུའི་རྒྱུན་ལས་རྣམས་མུ་མཐུད་གནས་རྒྱུར་མོས་མཐུན་མེད་གསུང་མཁན་དང་། ས་གནས་གཞོན་ནུའི་ཚོགས་གཙོ་ངག་དབང་དཔལ་ལྡན་ལགས་ཀྱི་ཕུགས་ཀྱི་དམིགས་ཡུལ་ནེའུ་ཡོག་དང་ནེའུ་ཇིར་སི་ས་གནས་གཞོན་ནུའི་ལངས་ཕྱོགས་དབུ་མའི་ལམ་ལ་བསྒྱུར་རྒྱུ་དེ་རེད་ཟེར་བ་སོགས་ཀྱི་དགོངས་ཚུལ་གསུང་མཁན་ཡང་བྱུང་ཡོད་འདུག   ཐེངས་འདིའི་འོས་བསྡུའི་ལས་རིམ་ལ་འགན་འཁུར་མཁན་དང་འོས་གྲངས་ཞིབ་བཤེར་བྱེད་མཁན་བོད་རིགས་ཚོགས་པའི་ཚོགས་གཙོ་དང་ཚོགས་གཞོན། བུད་མེད་ཚོགས་པའི་ཚོགས་གཙོ་དང་ཚོགས་གཞོན། ཆུ་བཞི་སྒང་དྲུག་ཚོགས་གཙོ་དང་ཚོགས་གཞོན་བཅས་ཡིན་འདུག  