
གྷོ་པ་པུར་སློབ་གྲྭའི་མ་བྱན་གྱིས་བཙན་གཡེམ།

གྷོ་པ་པུར་བོད་ཁྱིམ་སློབ་གྲྭའི་མ་བྱན་པདྨ་རྣམ་རྒྱལ་ཞུ་བ་ཞིག་གིས་སློབ་གྲྭའི་བུ་མོ་ཞིག་ལ་བཙན་གཡེམ་བྱས་ཏེ་ད་ཆར་པ་ལམ་པུར་ཉེན་རྟོག་ཁང་དུ་བཀག་ཉར་བྱས་ཡོད་འདུག ཟླ་འདིའི་ཚེས་ ༧ ཉིན་བཞུགས་སྒར་ཉེ་འཁྲིས་གྷོ་པ་པུར་བོད་ཁྱིམ་སློབ་གྲྭའི་རང་ལོ་ ༣༠ ཡིན་པའི་མ་བྱན་པདྨ་རྣམ་རྒྱལ་ཞུ་བ་ཞིག་གིས། སློབ་གྲྭའི་ཁྱིམ་ཚང་ ༡༣ གྱི་བུ་མོ་ཆུང་ཆུང་རང་ལོ་ ༡༣ ཅན་ཞིག་ལ་བཙམ་གཡེམ་བྱས་ཡོད་འདུག ཕྱིས་སུ་བུ་མོས་སློབ་གྲྭའི་ནད་གཡོག་སྨན་ཞབས་པར་ཞུ་གཏུག་བྱས་ཡོད་པ་དང་། སློབ་གྲྭས་བུ་མོ་སྨན་ཁང་དུ་འཁྲིད་ནས་བརྟག་དཔྱད་བརྒྱུད་བཙན་གཡེམ་བཏང་ཡོད་པ་ར་སྤྲོད་གསལ་བོ་བྱུང་རྗེས་པདྨ་རྣམ་རྒྱལ་རྒྱ་གར་སྤྱི་བདེ་ལས་ཁུངས་ལ་རྩིས་སྤྲོད་བྱས་ཏེ། ཚེས་ ༩ ཉིན་གྱི་ཞོགས་པར་ཉེན་རྟོག་པས་འཛིན་བཟུང་གིས་ད་ཆར་པ་ལམ་པུར་ཉེན་རྟོག་པས་བཀག་ཉར་བྱས་ཡོད་འདུག་ལ། བཙན་གཡེམ་བྱས་ཡོད་པའི་སློབ་ཕྲུག་བུ་མོ་དེར་ཀང་ར་རྫོང་ཊན་ཌ་སྨན་ཁང་དུ་སྨན་བཅོས་བྱེད་ཀྱི་ཡོད་འདུག བཙན་གཡེམ་བྱེད་མཁན་པདྨ་རྣམ་རྒྱལ་ནི་སྟོད་དིང་རི་ནས་ཡིན་ཞིང་། རྒྱ་གར་དུ་འབྱོར་རྗེས་ཤེས་རབ་དགའ་ཚལ་སློབ་གླིང་ནས་སློབ་སྦྱོང་བྱས་ཡོད་ཅིང་། རྗེས་སུ་དྷ་སྟེང་ཁྱིམ་གྱི་མ་བྱན་དང་དེའི་རྗེས་གྷོ་པ་པུར་བོད་ཁྱིམ་གྱི་མ་བྱན་བྱེད་བཞིན་ཡོད་འདུག ཁོའི་སྐྱེས་དམན་ཁྱིམ་ཚང་ ༡༣ གྱི་མ་ཚབ་ཡིན་ཞིང་ཁོང་གཉིས་ལ་ཕྲུ་གུ་ཞིག་ཀྱང་ཡོད་འདུག གནས་ཚུལ་ཐོན་གསལ་ལ། པདྨ་རྣམ་རྒྱལ་གྱིས་དེ་སྔའང་གྷོ་པ་པུར་བོད་ཁྱིམ་དུ་རང་ལོ་ ༨ ཅན་གྱི་བུ་མོ་ཞིག་ལ་བཙན་གཡེམ་བྱས་ཡོད་པའི་དོགས་གཞི་ཡོད་འདུག འདིའི་ཐད་གསར་འགོད་པས་གྷོ་པ་པུར་བོད་ཁྱིམ་གྱི་སློབ་སྦྱི་ཕུན་ཚོགས་བཀྲ་ཤིས་ལགས་སུ་ཁ་པར་བརྒྱུད་བཅར་འདྲི་ཞུས་པར་སློབ་གྲྭའི་དབུ་འཛིན་ལ་དྲིས་ན་ལེགས་ཚུལ་བརྗོད་པ་ལྟར། སླར་ཡང་དབུ་འཛིན་ཚུལ་ཁྲིམས་རྡོ་རྗེ་ལགས་སུ་གནས་ཚུལ་གྱི་བྱུང་རིམ་དང་ད་ལྟའི་ཐག་གཅོད་སོགས་ལ་བཀའ་འདྲི་ཞུས་པར་ཁོང་གིས། “ དེའི་སྐོར་ལ་ངས་ཞུ་ཐུབ་ས་མ་རེད། གནས་ཚུལ་དེ་སྨན་ཁང་བརྒྱུད་དེ་ (Police Case) ཆགས་བསྡད་ཡོད་པ་རེད། གནད་དོན་ཆ་ཚང་ཕར་ཕྱོགས་སུ་ཞིབ་འཇུག་གནང་གི་ཡོད་སྟབས་ང་ཚོས་ཅིག་བཤད་བསྡད་ན་ཏག་ཏག་བསྡད་མ་བསྡད་ཡོང་གི་རེད།” ཅེས་བརྗོད་བྱུང་། གསར་འགོད་པ། དོན་གོ