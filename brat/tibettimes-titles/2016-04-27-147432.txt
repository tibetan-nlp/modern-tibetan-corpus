
བློ་བཟང་སེང་གེ་མཆོག་སྲིད་སྐྱོང་དུ་ཡང་བསྐྱར་བདམས་ཐོན་བྱུང་།

ཕྱི་ལོ་ ༢༠༡༦ ལོའི་འོས་བསྡུ་ཆེན་མོའི་ཁྲོད་བདམས་ཐོན་བྱུང་བའི་བཀའ་ཤག་སྐབས་བཅོ་ལྔ་པའི་སྲིད་སྐྱོང་མཆོག་དང་སྐབས་བཅུ་དྲུག་པའི་བོད་མི་མང་སྤྱི་འཐུས་ ༤༥ ཡི་མཚན་གཞུང་གསལ་བསྒྲགས་གནང་སོང་། དེ་རིང་སྔ་དྲོའི་ཆུ་ཚོད་ ༩།༣༠ ཐོག་ཕྱི་དྲིལ་ལྷག་པ་ཚེ་རིང་ཚོགས་ཁང་དུ། དབུས་འོས་བསྡུ་ལས་ཁང་གིས་ཕྱི་ལོ་ ༢༠༡༦ ལོའི་འོས་བསྡུ་ཆེན་མོའི་དངོས་གཞིའི་གྲུབ་འབྲས་གསལ་བསྒྲགས་གནང་སོང་བ་དང་། ཐེངས་འདིའི་འོས་བསྡུའི་ཁྲོད་སྲིད་སྐྱོང་འོས་མི་སྤེན་པ་ཚེ་རིང་མཆོག་ལ་འོས་གྲངས་ ༢༤༨༦༤ དང་། སྲིད་སྐྱོང་འོས་མི་བློ་བཟང་སེང་གེ་མཆོག་ལ་འོས་གྲངས་ ༣༣༨༧༦ ཐོབ་སྟེ་ཡང་བསྐྱར་སྲིད་སྐྱོང་དུ་བདམས་ཐོན་བྱུང་ཡོད་པ་དང་། དེ་བཞིན་ཆོལ་ཁ་རེ་ནས་སྤྱི་འཐུས་ ༡༠ རེ་དང་ཆོས་བརྒྱུད་རེ་ནས་སྤྱི་འཐུས་གཉིས་རེ། ཡུ་རོབ་དང་ཨ་ཧྥེ་རི་ཁ་ཁུལ་ནས་སྤྱི་འཐུས་གཉིས། ལྷོ་བྱང་ཨ་རི་ཁུལ་ནས་སྤྱི་འཐུས་ ༢། རྒྱ་བལ་འབྲུག་གསུམ་ཕུད་པའི་ཨེ་ཤ་ཡ་དང་ཨོ་སི་ཊོ་ལི་ཡའི་ཁུལ་ནས་སྤྱི་འཐུས་གཅིག་བཅས་ཁྱོན་སྤྱི་འཐུས་ ༤༥ བདམ་ཐོན་བྱུང་བ་གསལ་བསྒྲགས་གནང་སོང་། དབུས་འོས་བསྡུ་ལས་ཁང་གི་འགན་འཛིན་ཤོ་ཟུར་བསོད་ནམས་ཆོས་འཕེལ་ལགས་ཀྱིས་གྲུབ་འབྲས་གསལ་བསྒྲགས་ཡི་གེ་སྒྲོག་སྦྱངས་གནང་སྐབས། ཐེངས་འདིའི་འོས་བསྡུའི་ཁྲོད་སྲིད་སྐྱོང་ལ་འོས་འཕེན་མཁན་ ༥༩༣༥༣ བྱུང་ཡོད་པའི་ནང་ནས་འོས་ཤོག་ ༦༡༣ རྩིས་མེད་དུ་ཕྱིན་པ་དང་། བོད་མི་མང་སྤྱི་འཐུས་ལ་འོས་འཕེན་མཁན་ ༥༨༦༡༥ བྱུང་ཡོད་པའི་ནང་ནས་འོས་ཤོག་ ༥༩༡ རྩིས་མེད་དུ་ཕྱིན་ཡོད་ལ། ད་ལོར་འོས་འཕེན་མཁན་སྔར་ལས་ཇེ་མང་དུ་ཕྱིན་ཡོད་སྐོར་བརྗོད་སོང་། ཡང་ད་རེས་ཀྱི་འོས་བསྡུ་དང་འབྲེལ་བའི་གནས་ཚུལ་སྙིང་བསྡུས་ཤིག་སྒྲོག་སྦྱངས་གནང་བའི་ནང་། ད་ལོའི་སྲིད་སྤྱི་འོས་བསྡུ་ཆེན་མོའི་ཁྲོད་འོས་མི་དང་དེའི་རྒྱབ་སྐྱོར་ཚོས་དྲིལ་བསྒྲགས་བྱེད་སྟངས་དང་། ལྷག་པར་དུ་སྤྱི་ཚོགས་དྲ་ལམ་ཁག་ཏུ་ཆ་ཤས་ལེན་མཁན་སྔར་ལས་མང་བ་བྱུང་ཡོད་པ་དེ་ལེགས་པའི་ཕྱོགས་ལ་ངོས་འཛིན་བྱེད་ཀྱི་ཡོད་པ་དང་། འོས་བསྡུའི་ལས་རིམ་ཁྲོད་ལྟ་ཕྱོགས་ལངས་ཕྱོགས་འཁྱེར་སྟངས་དང་བཅའ་ཁྲིམས། འོས་སྒྲིག་གི་ནང་དོན་ཇི་བཞིན་མ་རྟོགས་པ་དང་རང་གི་འདོད་བློ་ཁེངས་མིན་སོགས་ཀྱིས་ཞུ་གཏུག་སྙན་ཞུ་འབུལ་མཁན་མང་པོ་བྱུང་ཡོད་ཀྱང་། འོས་སྒྲིག་དང་དངོས་སུ་འགལ་བའི་བདེན་དཔང་དངོས་ར་འཕྲོད་པའི་ཞུ་གཏུག་བྱེད་མཁན་མ་བྱུང་བར་བརྟེན། དབུས་ས་གཉིས་ནས་ཁྲིམས་འགལ་ཉེས་ཆད་གཅོད་དགོས་པ་དེ་འདྲ་མ་བྱུང་བ་དེ་བས་ཀྱང་ལེགས་པའི་ཕྱོགས་ལ་ངོས་འཛིན་ཞུ་ཡི་ཡོད་སྐོར་དང་། རང་འགུལ་གྱིས་དང་བླངས་འོས་མིར་ལངས་མཁན་དང་། ཕྱོགས་གཏོགས་བ་མི་ཉུང་བ་ཞིག་གིས་དྲིལ་བསྒྲགས་བྱེད་སྟངས་དང་ཆ་ཤས་ལེན་སྟངས་། ལྷག་པར་སྤྱི་ཚོགས་དྲ་ལམ་ཁག་ཏུ་འགན་མེད་འཆལ་གཏམ་སྣ་ཚོགས་སྤེལ་སྟངས། ད་དུང་འོས་བསྡུ་ལས་ཁང་ལ་ཁ་གཏད་ནས་དྲང་བདེན་དང་གཞི་འཛིན་མེད་པའི་གསར་འགོད་གསལ་བསྒྲགས་སྤེལ་བ་སོགས་ལ་བལྟས་ཡོང་དུས། བརྩི་བཀུར་དང་ཆེ་མཐོང་ཆུང་བ། བཀའ་དྲིན་ལ་བསམ་ཤེས་མེད་པ། རང་མཐོང་རང་ཤེད་དང་། དགོས་མེད་ཕྱོགས་ཞེན་ཆེ་བ་སོགས་ཀྱི་དབང་དུ་སོང་སྟེ་ཡང་དག་པའི་མང་གཙོའི་ཁྱད་ཆོས་དང་མཐུན་ཞིང་། བོད་མིའི་རྩ་དོན་སྒྲུབ་ཐབས་ལ་ཕན་པ། ལྷག་དོན་བོད་མིའི་བཟང་སྤྱོད་དང་ལྡན་པའི་སྒོ་ནས་ཆ་ཤས་ལེན་ཐུབ་མ་སོང་སྙམ་པའི་སེམས་འཚབ་དང་བློ་ཕམ་ཆེན་པོ་ཡོད་སྐོར་དང་། ཆབ་སྲིད་ཀྱི་དབུ་ཁྲིད་རྣམས་བོད་མིའི་རྩ་དོན་སྒྲུབ་མཁན་གྱི་སྲོག་ཤིང་ལྟ་བུ་ཡིན་སྟབས། འོས་འདེམས་བྱེད་ཕྱོགས་ཐད་དུས་ཀྱི་འགྱུར་འགྲོས་དང་བསྟུན་ནས་འོས་བསྡུའི་སྒྲིག་གཞིར་བསྐྱར་བཅོས་ཆེན་པོ་མང་དག་ཅིག་བྱེད་དགོས་པ་མཐོང་བ་དང་། ད་ལན་གྱི་འོས་བསྡུའི་སྔོན་འགྲོ་དང་དངོས་གཞི་སོ་སོར་ཨེ་ཤ་ཡ་མང་གཙོ་འབྲེལ་མཐུད་ཁང་དང་ཨེ་ཤ་ཡ་རང་དབང་འོས་བསྡུའི་འབྲེལ་མཐུད་ཁང་། རྒྱལ་སྤྱིའི་གྲོས་ཚོགས་འཐུས་མི་ལས་གྲུབ་པའི་རྟོག་ཞིབ་ཚོགས་ཆུང་བཅས་ནས་རྟོག་ཞིབ་གནང་བ་བརྒྱུད་བསམ་ཚུལ་བྱུང་བ་དང་། མང་ཚོགས་ནང་བསམ་ཚུལ་ཡོད་པ། ལྷག་པར་དུ་ད་ལན་གྱི་ཉམས་མྱོང་གཞི་རྩར་བཟུང་ནས་འོས་སྒྲིག་བསྐྱར་བཅོས་ཀྱི་ཐད་གོ་བསྡུར་ཞིབ་ནན་གྱིས་བསྐྱར་བཅོས་འཆར་འབུལ་ཞུ་འཆར་ཡོད་སྐོར་སོགས་བརྗོད་སོང་། སྲིད་སྤྱི་གཉིས་ཀྱི་འོས་བསྡུའི་གྲུབ་འབྲས། ཕྱི་ལོ་ ༢༠༡༦ ལོའི་བོད་མིའི་སྒྲིག་འཛུགས་ཀྱི་སྲིད་སྐྱོང་དང་བོད་མི་མང་སྤྱི་འཐུས་འོས་བསྡུ་ཆེན་མོའི་ཕྱོགས་བསྡོམས་གནས་སྟངས། གསར་འགོད་པ། པདྨ་མཚོ།