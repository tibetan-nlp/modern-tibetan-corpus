
ངས་བླ་མ་དང་སྤྲུལ་སྐུར་མུ་བཞི་འཇོག་གི་ཡོད།

༸གོང་ས་མཆོག་གིས་དེང་སྐབས་རྒྱ་ནག་ནང་དང་ཕྱི་རྒྱལ་སོགས་སུ་བོད་པའི་བླ་མ་རྫུན་མ་དེ་འདྲ་ཡོང་གི་ཡོད་སྟབས་སློབ་མ་ཚོས་བླ་མར་བརྟག་དཔྱད་ཡག་པོ་གཏོང་དགོས་སྐོར་གསུངས་སོང་། དེ་རིང་ཞོགས་པའི་ཆུ་ཚོད་ ༨།༠༠ སྟེང་༸གོང་ས་མཆོག་གིས་ལ་དྭགས་ཞི་བའི་ཚལ་གསུང་ཆོས་རྭ་བར་ཆིབས་བསྒྱུར་གནང་སྟེ། ཆོས་ཞུ་བ་འབུམ་གཅིག་དང་ཁྲི་གཉིས་ལྷག་ལ་དབུ་མ་རིན་ཆེན་ཕྲེང་བའི་ལེའུ་བཞི་བ་མཇུག་སྐྱོང་གནང་ཡོད་ཅིང་། སྐབས་དེར་ཁོང་གིས་དགེ་འདུན་པ་ཁྲིམས་གཙང་དགོས་པ་དང་། བླ་སློབ་བར་བརྟག་དཔྱད་ཡག་པོ་གཏོང་དགོས་སྐོར་གསུངས་ཡོད། ༸གོང་ས་མཆོག་གིས་གསུངས་དོན། ཕལ་ཆེར་ལོ་ཉི་ཤུ་སུམ་ཅུའི་གོང་ང་རང་དྷ་རམ་ས་ལར་རྒྱ་ནག་ནས་ཡོང་བའི་རྒྱ་མི་ཞིག་ལ་ཐུག་བྱུང་། སྐབས་དེར་ང་ལ་རྒྱ་མི་ཐུག་མཁན་ཉུང་ཉུང་རེད།ÃÂ  ཁོང་གིས་རྒྱ་ནག་ནང་བོད་ནས་བླ་མ་ཡིན་ཟེར་མཁན་དང་ཆོས་ཀྱི་རྒྱལ་བོ་ཡིན་ཟེར་མཁན་ཡོང་གི་འདུག ཆོས་ཀྱི་རྒྱལ་བོ་ཡིན་ཟེར་བ་ཡོང་དུས་རྒྱ་མི་ཆོས་དད་ཡོད་མཁན་ཚོས་དད་པ་བྱས་ཏེ་འབུལ་བ་འདྲ་ཕུལ་བསྡད་པ་རེད། གང་འཚམ་ཕྱིན་རྗེས་བླ་མ་དེར་དངུལ་དགོས་པ་དང་དེ་ནས་སྐྱེས་དམན་དགོས་ཀྱི་འདུག་ཟེར་བ་འདི་འདྲ་ཤོད་ཀྱི་འདུག དེ་རིགས་ང་རང་ལ་འགོག་ཐབས་འདྲ་ཡོད་མེད་ལབ་སོང་། ངས་ང་རང་རྒྱ་གར་ནང་བསྡད་ཡོད་སྟབས། བོད་དང་རྒྱ་ནག་ནང་ག་རེ་ཡོང་བསྡད་པ་དག་ལ་བྱེད་ཐབས་གང་ཡང་ཡོད་པ་མ་རེད། ཁྱེད་རང་ཚོས་མདོ་སྡེ་རྒྱན་ནས་གསུང་བའི་བཤེས་གཉེན་གྱི་མཚན་ཉིད་ཚང་མ་ཤེས་པར་བྱས་ཏེ། བོད་ནས་ཆོས་ཀྱི་རྒྱལ་བོ་ཡིན་ཟེར་བ་ཡོང་སྐབས་བརྟག་དཔྱད་བྱོས། དེ་སྔགས་ཀྱི་གཞུང་ནས་བླ་མ་དང་སློབ་མ་ཕན་ཚུན་བརྟག་དཔྱད་བྱེད་དགོས་པ་དང་། བརྟག་དཔྱད་བྱས་ནས་ལམ་སེང་མ་ཤེས་ན་ལོ་བཅུ་གཉིས་རིང་བརྟག་དཔྱད་བྱེད་དགོས་ཀྱང་བརྟག་དཔྱད་བྱོས་གསུང་གི་ཡོད་སྟབས། བླ་མར་དད་པ་ཁོ་ན་མིན་པར་སློབ་མ་ཚོས་ངེས་པར་དུ་བརྟག་དཔྱད་ཡག་པོ་བྱེད་དགོས་ཞེས་ལབ་པ་ཡིན། ཞེས་གསུངས་སོང་། ང་རང་ཚོའི་རང་དབང་ལུང་པའི་ནང་དུའང་དེ་འདྲ་གང་འཚམ་ཡོང་གི་འདུག ཨ་རི་དང་ཡུ་རོབ། སོག་པོའི་ནང་བླ་མ་རྫུན་མ་འདྲ་ཡོང་གི་འདུག མིང་བླ་མ་ཡིན་ཡང་དོན་ཐོག་བླ་མའི་མཚན་ཉིད་མ་ཚང་བ་ཡོང་གི་འདུག རྗེས་མ་གཟབ་གཟབ་བྱེད་དགོས། དེ་འདྲ་ཡིན་དུས་ང་རང་འུ་ཐུག་ནས་ངས་སྤྲུལ་སྐུ་དང་བླ་མའི་བར་མུ་བཞི་འཇོག་གི་ཡོད། བླ་མ་ཡིན་ན་སྤྲུལ་སྐུ་ཡིན་པའི་མ་ཁྱབ། རང་བྱུང་བླ་མ་ཆོས་ཅན། སྤྲུལ་སྐུ་ཡིན་ན་བླ་མ་ཡིན་པའི་མ་ཁྱབ། སྤྲུལ་སྐུ་སྤྱོད་ངན་པ་ཆོས་ཅན། བླ་མ་ཡིན་པ་དང་སྤྲུལ་སྐུ་ཡིན་པ་གཉིས་ཀ་ཡིན་པ་ཡོང་གི་རེད། གཉིས་ཀ་མ་ཡིན་པའི་ངོ་བོའང་ཡོང་གི་རེད། ཅེས་སོགས་གསུངས་སོང་། ༸གོང་ས་མཆོག་གིས་མུ་མཐུད་དུ། དེ་རིང་ཁ་སང་སོག་པོའི་ནང་གྲྭ་བ་མང་པོ་ཞིག་སོག་པོ་ཚོས་གྲྭ་བ་ཟེར་བ་མ་གཏོགས་རབ་བྱུང་བ་རེད་མི་འདུག དེ་འདྲ་ཡིན་དུས་དེ་རིང་ཁ་སང་ཐ་སྙད་གསར་བ་ཞིག་ལ། གྲྭ་ཆས་གྱོན་པའི་གྲྭ་བ་དེར་ཨ་ཅག་ཡོད་པ་དེ་རེད། དེར་ཨ་ཅག་མེད་པ་དེ་རེད་ཟེར་གྱི་འདུག དེ་ཡག་པོ་ཤེས་ཀྱི་མ་རེད། རབ་ཏུ་བྱུང་བ་ཟེར་ཡིན་དུས་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཞིག་ཡིན་དགོས་སྟབས། དེ་རིང་ཁ་སང་ལུས་ལ་གྲྭ་ཆས་གྱོན་ཡོད་ནའང་གྲྭ་བ་ཨ་ཅག་ཡོད་མཁན་དང་མེད་མཁན་ཟེར་བ་ཡོང་གི་ཡོད་དུས། འདི་ཚོ་ཚང་མ་སངས་རྒྱས་ཀྱི་བསྟན་པ་ཉམས་པའི་རྟགས་རེད། ང་ཚོ་བཅོམ་ལྡན་འདས་ལ་དད་པ་ཡོད་མཁན་དང་ཆོས་ལ་དགའ་ཞེན་ཡོད་ན་བསམ་བློ་གཏོང་དགོས། དེ་ཡག་པོ་མི་འདུག བླ་མ་ཟེར་བའི་ཚིག་རྒྱ་སྐད་ནང་ (Huofu) ཟེར་བ་ནས་དབྱིན་སྐད་ནང་(Living Bhuddha)སངས་རྒྱས་གསོན་པ་ཟེར་བ་དེ་ནོར་བ་རེད། དེ་རྒྱ་གར་སྐད་ནང་གུ་རུ་ (Guru ) ཟེར་གྱི་ཡོད། བོད་སྐད་ནང་བསྒྱུར་བ་བླ་མ་ཟེར་དུས་ཡོན་ཏན་ལྷག་པ་དང་ཡོན་ཏན་གྱིས་ཕྱུག་པ། དེ་འདྲ་ཞིག་གང་ཟག་ཐ་མལ་མེད་པ་ལས་གོང་མར་གྱུར་བ་ཡིན་པས་ན་བླ་མ་ཟེར་བའི་མིང་ཐོབ་ཀྱི་འདུག སངས་རྒྱས་གསོན་པ་ཟེར་བ་དོན་གང་ཡང་མེད། སངས་རྒྱས་གསོན་པ་ཟེར་ནས་སངས་རྒྱས་གསོན་པས་སྤྱོད་པ་ངན་པ་འདྲ་བྱས་དུས་ཁྱད་མཚར་ཆགས་འགྲོ་ཡི་རེད། དེས་ན་མཚན་ཉིད་ཚང་བའི་བླ་མ་ཞིག་བཙལ་ནས་གཏན་འཁེལ་བ་བྱུང་རྗེས་དེ་ནས་བློ་རྩེ་གཅིག་བྱེད་དགོས་པ་གལ་ཆེན་པོ་རེད་ཅེས་ཞུ་འདོད་བྱུང་། ཞེས་གསུངས་སོང་། སང་ཉིན་ཆུ་ཚོད་ ༨ པ་ནས་༸གོང་ས་མཆོག་གིས་དུས་འཁོར་གྱི་ཆོ་ག་བསྒྲུབ་རྒྱུ་དང་འབྲེལ་གར་འཆམ་གནང་རྒྱུ་ཡིན་འདུག ཚེས་ ༡༠ ནས་ ༡༣ བར་དུས་འཁོར་དབང་ཆེན་མགོ་འཛུགས་གནང་རྒྱུ་ཡིན་འདུག གསར་འགོད་པ་ལྷ་སྐྱབས་རྒྱལ་གྱིས་ལ་དྭགས་རྒྱལ་ས་སླེ་ནས།