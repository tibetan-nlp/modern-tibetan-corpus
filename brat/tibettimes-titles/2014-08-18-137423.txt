ས་གནས་བརྒྱད་ཀྱི་རྒྱུན་ལས་ཕྱིར་འཕུད།

བོད་ཀྱི་གཞོན་ནུ་ལྷན་ཚོགས་ཀྱི་འགན་འཛིན་ལྷན་ཚོགས་ཐེངས་ཞེ་ལྔ་པའི་སྟེང་། དེ་སྔོན་བོད་ཀྱི་གཞོན་ནུ་ལྷན་ཚོགས་ལས་ཟུར་དུ་འཐོན་པའི་ས་གནས་ཁག་བརྒྱད་ཀྱི་རྒྱུན་ལས་རྣམས་བོད་ཀྱི་གཞོན་ནུའི་ཚོགས་མིར་ངོས་ལེན་མེད་པའི་གྲོས་ཆོད་བཞག་འདུག གྲོས་ཆོད་ནང་དོན་ཚན་ ༤ ཡོད་པ་ཁག་གི་ནང་དོན། དང་པོ། གཞོན་ནུའི་དབུས་སྤྱི་ཁྱབ་ཀྱིས་འདས་པའི་ལོ་གཅིག་རིང་འགྲིག་འཇགས་ཡོང་ཐབས་ལ་འབད་བརྩོན་བྱས་ཀྱང་དོན་འབྲས་སོན་མེད་པ་དང་། ཐེངས་འདིའི་འགན་འཛིན་ལྷན་ཚོགས་སྟེང་ས་གནས་ཁག་བརྒྱད་ཀྱི་རྒྱུན་ལས་ཚོས་གཞོན་ནུའི་སྒྲིག་གཞིར་རང་འགར་བཟོ་བཅོས་བྱས་པའི་ཐལ་ཆེའི་བྱ་སྤྱོད་དེས་གཞོན་ལྷན་སྒྲིག་འཛུགས་སྣང་མེད་བཏང་བ་དང་། བོད་ཀྱི་གཞོན་ནུ་ལྷན་ཚོགས་གཏོར་བཤིག་གི་བྱ་སྤྱོད་སྤེལ་བར་ངོས་འཛིན། གཉིས་པ། ས་གནས་ཁག་བརྒྱད་ཀྱིས་ས་གནས་གཞོན་ལྷན་གྱི་མཚན་བྱང་དང་གཞོན་ནུའི་ངོ་སྤྲོད་ལག་ཁྱེར་གསར་བཟོ་བྱས་པ་དེ་གཞོན་ནུའི་སྒྲིག་གཞིར་ཡོངས་སུ་འགལ་ཡོད་པ་མ་ཟད་བཟང་སྤྱོད་དང་ཡང་འགལ་ཡོད་སྟབས། ད་རེབ་བོད་ཀྱི་གཞོན་ནུ་ལྷན་ཚོགས་ཀྱི་འགན་འཛིན་ལྷན་ཚོགས་ཐོག་སྐབས་དེའི་ཐལ་ཆེའི་ཐག་གཅོད་གནང་མཁན་གྱི་ས་གནས་ཁག་བརྒྱད་ཀྱི་རྒྱུན་ལས་རྣམས་ད་ནས་བཟུང་གཞོན་ལྷན་ཚོགས་མི་ཡིན་པར་ངོས་ལེན་མེད་པའི་ཐག་གཅོད། གསུམ་པ། ས་གནས་ཁག་བརྒྱད་ཀྱི་རྒྱུན་ལས་གསར་པ་དང་ཚོགས་མི་ཚོས་མུ་མཐུད་སྤྱི་དོན་ཐོག་ཕྱག་ལས་གནང་དགོས་པ་དང་། ས་གནས་ཁག་བརྒྱད་ཀྱི་ལས་དོན་རིགས་མ་འོངས་པར་དབུས་ནས་ཐག་གཅོད་དགོས་པ། བཞི་པ། དངོས་ཡོད་གནས་ཚུལ་མཁྱེན་རྟོགས་ཡོད་མེད་ཀྱིས་སྤྱི་ཚོགས་ནང་གཞོན་ལྷན་ལ་མཐོང་ཚུལ་ཡོང་གི་ཡོད་པར། དབུས་སའི་རྒྱུན་ལས་ཚོས་མང་ཚོགས་ལ་གསལ་བཤད་བྱ་དགོས་པ་བཅས་འཁོད་འདུག བོད་ཀྱི་གཞོན་ནུ་ལྷན་ཚོགས་ཀྱི་འགན་འཛིན་ལྷན་ཚོགས་ཐེངས་ ༤༥ པ་དེ་ཟླ་འདིའི་ཚེས་ ༡༡ ནས་ ༡༦ བར་གྱི་ཉིན་དྲུག་རིང་འབྲས་ལྗོངས་རྒྱལ་ས་སྒང་ཐོག་གི་ཆོལ་གསུམ་ཚོགས་ཁང་དུ་ཚོགས་ཡོད་པ་རེད།