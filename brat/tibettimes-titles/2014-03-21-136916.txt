༧གོང་ས་མཆོག་དབུ་ཁྲིད་ ༥༠
ཁྲོད་བདམས་འདུག

༧གོང་ས་མཆོག་འཛམ་གླིང་གི་ཤུགས་རྐྱེན་ཆེ་བའི་རླབས་ཆེན་དབུ་ཁྲིད་མི་སྣ་ལྔ་བཅུའི་ཁྲོད་བདམས་ཐོན་བྱུང་ཡོད་འདུག ཁ་སང་ཕྱི་ཚེས་ ༢༠ ཉིན་ཨ་རིའི་ཚོང་ལས་རྒྱུ་ནོར་དུས་དེབ་ (Fortune Magazine) ཀྱིས་འཛམ་གླིང་ནང་ཤུགས་རྐྱེན་ཆེ་བའི་དབུ་ཁྲིད་མི་སྣ་ ༥༠ ཡི་མཚན་གཞུང་གསལ་བསྒྲགས་བྱས་ཏེ། ༧གོང་ས་མཆོག་ཨང་རིམ་དགུ་བའི་ནང་ཚུད་ཡོད་སྐོར་བསྒྲགས་འདུག ཚོང་ལས་རྒྱུ་ནོར་དུས་དེབ་ཀྱིས་༧གོང་ས་མཆོག་རླབས་ཆེན་མི་སྣར་འདེམས་སྒྲུག་བྱས་པའི་སྐོར་ལ་དྲ་ངོས་སུ། ༧གོང་ས་མཆོག་གིས་མི་ལོ་ལྔ་བཅུ་ལྷག་གི་རིང་འཛམ་གླིང་ཞི་བདེ་དང་འཚེ་བ་མེད་པ། མང་གཙོ་འཕེལ་རྒྱས་བཅས་ཀྱི་ཐོག་ལ་སྐུ་ངལ་འཛེམས་མེད་ཀྱི་མཛད་འཕྲིན་བསྐྱངས་དང་སྐྱོང་མུས་སུ་ཡོད་པ་དང་། ལྷག་པར་དུ་ཡི་ཤུ་དང་ཁ་ཆེ། ཇེའུ་སོགས་ཀྱི་ཆོས་ལུགས་དབུ་ཁྲིད་རྣམ་པར་ཐུགས་འཕྲད་ཀྱིས་ཆོས་ལུགས་ཕན་ཚུན་བར་མཐུལ་གོང་འཕེལ་བཅས་ཀྱི་མཛད་འཕྲིན་སྐྱོང་བཞིན་པ་བཅས་ལ་བརྟེན་ནས་ཐེངས་འདིའི་གྲགས་ཅན་དབུ་ཁྲིད་ཀྱི་མཚན་གཞུང་ནང་འདེམས་སྒྲུག་བྱས་པ་ཡིན་ཞེས་བཀོད་འདུག དེང་སྐབས་༧གོང་ས་མཆོག་གི་ཌོའུ་ཌར་ (Twitter) ནང་མཉམ་ཞུགས་བྱེད་མཁན་མི་ས་ཡ་ ༨།༦ ཡོད་པ་དང་། དེ་དག་གིས་༧གོང་ས་མཆོག་ལ་བརྗོད་གཞི་འདྲ་མིན་ཐོག་བཀའ་འདྲི་ཞུ་ཡི་ཡོད་འདུག ཉེ་ཆར་༧གོང་ས་མཆོག་གི་ཌོའུ་ཌར་དྲ་ངོས་སུ་ “ མི་གཞན་ལ་སེམས་འཁུར་བྱེད་པ་ནི་ཆོས་ལུགས་ཉམས་ལེན་བྱེད་པའི་གནད་དོན་ཁོ་ན་མ་ཡིན་པར། བདེ་སྐྱིད་ཀྱི་སྤྱི་ཚོགས་ཤིག་སྐྲུན་པར་ཁ་ཕྱོགས་པའི་ཉམས་ལེན་ཡིན་ ” ཞེས་གསུངས་ཡོད་འདུག ཐེངས་འདིར་རྒྱུ་ནོར་དུས་དེབ་ཀྱི་བདམས་པའི་འཛམ་གླིང་གི་རླབས་ཆེན་མི་སྣ་ལྔ་བཅུ་ལས་རྩེ་ཕུད་བཅུ་ནི། དང་པོ། ཡེ་ཤུ་བླ་ཆེན་པོབ་ཧྥན་སི་སི་ (Pope Francis) དང་། གཉིས་པ། འཇར་མན་སྲིད་བློན་ཨན་རྗི་ལྰ་ (Angela Merkel)། གསུམ་པ། ཧྥོ་ཊི་རླངས་འཁོར་བཟོ་གྲྭའི་འགན་འཛིན་སྐུ་ཞབས་ཨ་ལེན་མོ་ལྰ་ལེ་ (Alan Mulally)ལགས། བཞི་བ། ཨ་རིའི་ཚོང་ལས་མ་རྐང་འགན་འཛིན་བྰ་རན་བྷོ་ཧྥེ་ཌི་ (Warren Buffett) ལགས། ལྔ་བ། ཨ་རིའི་སྲིད་འཛིན་ཟུར་བ་ཁུ་ལིན་ཌོན་ (Bill Clinton) ལགས། དྲུག་པ། ལྕམ་ཨང་སན་སི་ཀེ་ (Aung San Suu Kyi)། བདུན་པ། ཨ་རིའི་དམག་སྤྱི་ཇོ་ཌམ་ཧྥོ་ཊི་ (Gen Joe Dunford) ལགས། བརྒྱད་པ། གཞས་པ་བྷོ་ནོ་ (Bono) ལགས། དགུ་བ། ༧གོང་ས་མཆོག བཅུ་བ། ཨ་མ་ཛོན་ (Amazon) ཁེ་ལས་མཉམ་སྡེའི་འགན་འཛིན་སྐུ་ཞབས་བྷེ་ཛོ་སི་ (Jeff Bezos) བཅས་ཡིན་འདུག གསར་འགོད་པ། ལྷ་སྐྱབས་རྒྱལ།