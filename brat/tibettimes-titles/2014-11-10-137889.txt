
བོད་སྤྱི་ཚོགས་ལ་ཞབས་ཞུ་བསྒྲུབ་འདོད་ཡོད་རིགས་ཚོ་འདིར་ཤོག

བོད་མིའི་སྒྲིག་འཛུགས་བཀའ་ཤག་གིས་སྤྱི་ཚོགས་ནང་བོད་མིའི་སྒྲིག་འཛུགས་དང་བོད་པའི་སྤྱི་ཚོགས་ལ་ཞབས་ཞུ་བསྒྲུབ་འདོད་ཡོད་མཁན་ཚོར་ཆེད་དུ་གོ་སྐབས་བསྐྲུན་ཏེ། དང་བླངས་ཞབས་ཞུ་སྒྲུབ་པའི་སྡེ་ཚན་ཞིག་ཟུར་འཛུགས་གནང་བར་འདས་པའི་ལོ་གསུམ་ལ་ཉེ་བའི་རིང་དང་བླངས་ལས་ཀ་བྱེད་མཁན་ ༣༥ བྱུང་ཡོད་འདུག བཀའ་ཤག་སྐབས་བཅུ་བཞི་པས་ཕྱག་ལས་མགོ་འཛུགས་གནང་བ་དང་བསྟུན་ཏེ། ཆིག་སྒྲིལ་དང་གསར་གཏོད། རང་ཁ་རང་གསོ་ཞེས་པའི་ལྟ་གྲུབ་གསུམ་གཞིར་བཞག་ཐོག་ལས་གཞི་མང་པོ་ཞིག་བརྩམས་ཡོད་ཅིང་། དེ་དག་ལས་གལ་ཆེ་གྲས་གཅིག་ནི། བཀའ་དྲུང་ཡིག་ཚང་ཁྱབ་ཁོངས་འོག་དང་བླངས་ཞབས་ཞུ་བའི་ཚན་པ་ཞིག་གསར་འཛུགས་གནང་ཡོད། ཚན་པ་དེ་བརྒྱུད་ནས་འདས་པའི་ལོ་ངོ་གསུམ་རིང་བོད་མིའི་སྒྲིག་འཛུགས་ཀྱི་ལས་ཁུངས་དང་། ཁྱབ་ཁོངས་སློབ་གྲྭ་དང་སྨན་ཁང་སོགས་ནང་ཨ་རི་དང་དབྱིན་ཡུལ། སུད་སི། ཁེ་ན་ཌ། རྒྱ་གར་སོགས་ནས་བོད་མི་ཁྱད་ལས་པ་ ༣༥ ཙམ་གྱིས་དང་བླངས་ཐོག་ཞབས་ཞུ་བསྒྲུབས་ཡོད་འདུག ཉེ་ཆར་གསར་འགོད་པ་བཀའ་དྲུང་ཡིག་ཚང་དུ་བཅར་ཏེ། ལས་གཞི་འདིར་འགན་འཁུར་མཁན་བསྟན་འཛིན་ཉི་མ་ལགས་སུ་བཅར་འདྲི་ཞུས་པ་ལྟར་ན། བཀའ་ཤག་སྐབས་བཅུ་བཞི་པས་གསར་གཏོད་ཀྱི་ངོ་བོའི་ཐོག་ནས་ ༢༠༡༢ ལོའི་ཟླ་ ༤ ནང་དང་བླངས་ཞབས་ཞུ་བའི་ལས་གཞི་འདི་མགོ་འཛུགས་གནང་ཡོད་ཅིང་། འདིའི་དམིགས་ཡུལ་གཅིག་ནི་ཕྱི་རྒྱལ་ཡུལ་གྲུ་ཁག་གི་བོད་མི་ཁྱད་ལས་པ་ཚོར་བོད་མིའི་སྒྲིག་འཛུགས་ནང་ཞབས་ཞུ་བསྒྲུབ་རྒྱུའི་སྡིངས་ཆ་བསྐྲུན་ཏེ་མཉམ་རུབ་ཀྱི་ཕྱག་ལས་གནང་ཆེད་ཡིན་པ་དང་། དམིགས་ཡུལ་གཉིས་པ་སྐྱབས་བཅོལ་བོད་མི་མང་པོ་ཞིག་གནས་སྟངས་ཀྱི་དབང་གིས་ཕྱི་རྒྱལ་ཡུལ་ཁག་ཏུ་འཚར་ལོངས་བྱུང་བའམ། ཡང་ན་བོད་དོན་གནས་ཚུལ་ཡག་པོ་མཁྱེན་གྱི་མེད་པ་དག་ལ་བོད་མིའི་སྒྲིག་འཛུགས་ཀྱི་སྒྲོམ་གཞི་དང་ལངས་ཕྱོགས། ཆབ་སྲིད་གནས་བབ་སོགས་ཤེས་རྟོགས་ཡོང་ཆེད་སོགས་ཡིན་འདུག གཞན། ཁོང་ཚོ་འདིར་ཡོང་ནས་ཞབས་ཞུ་བསྒྲུབ་པ་དེས་བོད་པའི་སྤྱི་ཚོགས་དང་བོད་མིའི་སྒྲིག་འཛུགས་ལ་ཕན་ཐོགས་ཀྱི་ཡོད་པ་མ་ཟད། བོད་པའི་རྩ་དོན་གྱི་ནུས་སྟོབས་གོང་འཕེལ་གཏོང་ཐབས་དང་གཞུང་དམངས་ཕན་ཚུན་མཐུན་ལམ་གྱི་ཟམ་པ་ལྟ་བུ་ཞིག་ཀྱང་ཆགས་ཀྱི་ཡོད་སྐོར་སོགས་ངོ་སྤྲོད་གནང་སོང་།   བསྟན་འཛིན་ཉི་མ་ལགས་སུ་དང་ཞབས་ལས་གཞི་འདི་མགོ་བཙུགས་ནས་ད་བར་དང་བླངས་པ་ག་ཚོད་བྱུང་ཡོད་མེད་དྲིས་པར། ཁོང་མོས། ད་བར་དང་བླངས་ཞབས་ཞུ་བ་ ༣༥ ཙམ་བྱུང་འདུག ༢༠༡༢ ལོར་ཁྱད་ལས་དང་ཞབས་པ་ ༨ བྱུང་ཡོད་ཅིང་། དེ་དག་ཁྲོད་ནས་ཨ་རི་ནས་ ༣ དང་དབྱིན་ཡུལ་ནས་ ༢། རྒྱ་གར་ནས་ ༢། བལ་ཡུལ་ནས་ ༡ བཅས་བྱུང་འདུག ༢༠༡༣ ལོར་དང་ཞབས་པ་ ༡༡ བྱུང་ཡོད་པ་ལས་ཨ་རི་ནས་ ༦ དང་རྒྱ་གར་ནས་ ༥ བྱུང་འདུག ༢༠༡༤ ལོར་དང་ཞབས་པ་ ༡༦ བྱུང་བ་ལས་ཨ་རི་ནས་ ༢ དང་རྒྱ་གར་ནས་ ༡༠། སུད་སི་ནས་ ༢། དབྱིན་ཡུལ་ནས་ ༡ དང་ཁེ་ན་ཌ་ནས་ ༡ བཅས་རེད། ཅེས་བརྗོད་བྱུང་། དང་བླངས་ལས་ཀ་བྱེད་པར་ཆ་རྐྱེན་གང་དགོས་མིན་དྲིས་པར། ཁོ་མོས། བོད་མིའི་ཁྱད་ལས་དང་བླངས་ཞབས་ཞུ་པར་དགོས་ངེས་ཀྱི་ཆ་རྐྱེན་གསུམ་ཚང་དགོས་ཀྱི་ཡོད། དང་པོ། ཁྱད་ལས་པ་དེ་བོད་མི་ཡིན་དགོས་པ་དང་། གཉིས་པ། ཁྱད་ལས་པའམ་ཡང་ན་མཐོ་སློབ་གང་ཞིག་ཏུ་འགྲོ་མྱོང་མཁན་ཡིན་པ། གསུམ་པ། ལས་ཀ་གང་བྱས་ཀྱང་དང་བླངས་ཀྱི་ཐོག་ནས་བྱེད་དགོས་ཀྱི་ཡོད་པ་རེད། ཆ་རྐྱེན་གཞན་དག་ལས་ཁུངས་ཁག་གི་དགོས་མཁོ་དང་ལས་ཀའི་ངོ་བོར་བལྟས་ཏེ་འདེམས་སྒྲུག་བྱེད་ཀྱིན་ཡོད་པ་རེད། དཔེར་ན། འཕྲོད་བསྟེན་ལས་ཁུངས་ལ་སྨན་ཞབས་པ་ཞིག་དགོས་ན། དང་ཞབས་པ་དེའི་སྨན་ཞབས་པའི་ཤེས་ཚད་ལ་ཞིབ་འཇུག་སོགས་བརྒྱུད་དེ་འདེམས་ཀྱིན་ཡོད་པ་རེད། ཅེས་བརྗོད་བྱུང་། ཡང་གསར་འགོད་པས་དང་བླངས་ལས་ཀ་བྱེད་འདོད་ཡོད་མཁན་ཚོར། བོད་མིའི་སྒྲིག་འཛུགས་ཀྱི་ཁྱབ་ཁོངས་ཙམ་མ་ཡིན་པར། གཞུང་འབྲེལ་མིན་པའི་ཚོགས་སྡེ་ཁག་ལ་གོ་སྐབས་སྐྲུན་གྱི་ཡོད་མེད་དྲིས་པར། ཁོང་མོས། རེ་ཟུང་ཡོད་པ་རེད། དཔེར་ན་དང་ཞབས་པ་གཅིག་གིས་དྷ་ཤོད་སློབ་གྲྭར་དགེ་རྒན་ཟླ་ ༦ ཙམ་རིང་གནང་གྲུབ་སྟེ་ཕན་ཐོགས་ཆེན་པོ་བྱུང་ཡོད་སྟབས། སློབ་སྤྱིས་མུ་མཐུད་སྡོད་དགོས་པའི་རེ་སྐུལ་ཞུས་པ་ལྟར། ང་ཚོས་ཟླ་ ༣ རིང་ཁོ་རང་གི་དུས་རྒྱུན་ཕར་འགྱང་བྱས་ཡོད་པ་མ་ཟད། སྦིར་སྨན་ཁང་དང་ལ་དྭགས་སྨན་ཁང་སོགས་སུའང་དང་ཞབས་པ་བཏང་བ་རེད། ཅེས་བརྗོད་བྱུང་། བསྟན་འཛིན་ཉི་མ་ལགས་སུ། དང་ཞབས་པར་གནས་རིམ་དང་རིགས་གང་འདྲ་ཡོད་མེད་དྲིས་པར། དང་ཞབས་པར་དབྱེ་བ་གསུམ་ཡོད་ཅིང་། དང་པོ། མཐོ་སློབ་ཐོན་པ་གང་ཞིག་སློབ་ཚན་བྱེ་བྲག་པ་ཞིག་གི་ཐོག་ཆེད་སྦྱོང་བྱས་མྱོང་མཁན་རིགས་དང་། གཉིས་པ། ཁྱད་ལས་པ་དང་རིགས་གཅིག་རྐང་འཛིན། ཡང་ན་རིག་ཚན་བྱེ་བྲག་པ་གཅིག་གི་སྒང་ལ་ལོ་ ༣ རིང་ལས་ཀའི་ཉམས་མྱོང་ཡོད་པ། གསུམ་པ། ཁྱད་ལས་ཡིན་པ་གང་ཞིག་ལོ་མང་རིང་ལས་ཀའི་ཉམས་མྱོང་ཡོད་པ་དག་ལ་གྲོས་འདྲི་བྱ་ཡུལ་གྱི་ངོ་བོ་ཐོག་བསྐོ་བཞག་བྱེད་ཀྱིན་ཡོད། ད་བར་སྡེ་ཚན་དང་པོའི་ནང་དང་ཞབས་པ་ ༡༨ དང་། སྡེ་ཚན་གཉིས་པའི་ནང་ ༡༥ ། སྡེ་ཚན་གསུམ་པའི་ནང་ ༢ བཅས་བྱུང་འདུག ཅེས་དང་། སྔོན་མ་སྡེ་ཚན་གསུམ་པའི་ཁོངས་གྲོས་འདྲི་བྱ་ཡུལ་གྱི་ངོ་བོའི་ཐོག་ཨ་རིར་གནས་བཞུགས་རྩོམ་པ་པོ་ཚེ་རིང་དབང་མོ་ལགས་ཀྱིས་སྲི་ཞུ་ལས་བྱེད་ཚོར་ཟླ་གཉིས་རིང་དབྱིན་ཡིག་འབྲི་རྩལ་ཐོག་ཟབ་སྦྱོང་སྤྲད་ཡོད་པ་དང་། ད་ལྟ་དབྱིན་ཡུལ་གནས་བཞུགས་སྤྱི་ཟུར་བསོད་ནམས་ཚེ་རིང་ཕར་སི་ལགས་ཀྱིས། བོད་མིའི་སྒྲིག་འཛུགས་དཔལ་འབྱོར་ལས་ཁུངས་སྤྱི་ཚོགས་ཡར་རྒྱས་ཐེབས་རྩའི་ལམ་སྟོན་པའི་ཕྱག་ལས་གནང་བཞིན་ཡོད། ཅེས་ངོ་སྤྲོད་གནང་སོང་། མཇུག་ཏུ་ཁོང་མོར། གཞུང་གིས་དང་ཞབས་པ་ཚོར་མཐུན་རྐྱེན་ག་རེ་སྐྲུན་གྱི་ཡོད་མེད་དྲིས་པར། ཁོང་མོས། བོད་མིའི་སྒྲིག་འཛུགས་ཀྱི་ངོས་ནས་ཕར་ཁོང་ཚོར། སྡེ་ཚན་དང་པོར་ཟླ་རེར་གླ་ཆ་ཧིན་སྒོར་ ༦༥༠༠ རེ་དང་། སྡེ་ཚན་གཉིས་པར་ཟླ་རེར་ཧིན་སྒོར་ ༧༥༠༠ རེ། སྡེ་ཚན་གསུམ་པར་ཟླ་རེར་ཧིན་སྒོར་ ༨༠༠༠ ཙམ་རེ་སྤྲོད་ཀྱི་ཡོད་པ་དང་། རྒྱ་གར་དང་ཕྱི་རྒྱལ་ནས་ཕེབས་མཁན་བཞུགས་ཡུལ་མེད་པ་དག་ལ་ཁེ་ལས་པའི་བཞུགས་གནས་ཀྱི་མཐུན་རྐྱེན་ཡང་སྦྱོར་གྱིན་ཡོད་པ་རེད། ཅེས་སོགས་བརྗོད་བྱུང་། གསར་འགོད་པ། དོན་གྲུབ།