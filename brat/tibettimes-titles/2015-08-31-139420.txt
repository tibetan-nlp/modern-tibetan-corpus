དུས་འཁོར་དབང་ཆེན་ཕྱིར་འགྱངས་གནང་སོང་།

དུས་དབང་ཐེངས་ ༣༤ པ་ལོ་གཅིག་ཕར་འགྱངས་གནང་དགོས་བྱུང་སྟབས་སྦྱིན་བདག་དང་གོ་སྒྲིག་པ། དེ་བཞིན་རྒྱ་ཆེའི་མི་མང་ལ་དགོངས་སེལ་ཞུ་རྒྱུ་ཡིན་ཟེར། དེ་རིང་སྔ་དྲོ་ཆུ་ཚོད་ ༡༡ ཙམ་ལ་ཕྱི་དྲིལ་ལྷག་པ་ཚེ་རིང་ཚོགས་ཁང་དུ། བོད་མིའི་སྒྲིག་འཛུགས་བཀའ་ཤག་གིས་ཕྱི་ལོ་ ༢༠༡༦ ལོར་གནས་མཆོག་རྡོ་རྗེ་གདན་དུ་གནང་འཆར་ཡོད་པའི་དཔལ་དུས་ཀྱི་འཁོར་ལོའི་དབང་ཆེན་ཐེངས་ ༣༤ པ་ལོ་གཅིག་ཕྱིར་འགྱངས་ཞུ་རྒྱུ་ཡིན་པའི་གསར་འགོད་གསལ་བསྒྲགས་གནང་སོང་། ལྷན་ཚོགས་ཐོག་སྲིད་སྐྱོང་བློ་བཟང་སེང་གེ་མཆོག་ནས་དུས་དབང་ཕྱིར་འགྱངས་གནང་བ་དེས་སྤྱིན་བདག་དང་མི་མང་ཚོར་དོ་ཕོག་བྱུང་བར་དགོངས་སེལ་ཞུ་རྒྱུ་ཡིན་སྐོར་གསུངས་དོན། དུས་འཁོར་དབང་ཆེན་ཕར་འགྱངས་ཞུས་པའི་སྐབས་ལ་མི་མང་པོ་ཞིག་ལ་ཁང་པ་གླ་བ་སོགས་ཀྱིས་དོ་ཕོག་ཏོག་ཙམ་འགྲོ་ཡི་རེད། ཡིན་ན་ཡང་། གལ་ཆེ་ཤོས་དེ་ད་ལྟ་ཕར་འགྱངས་བྱས་པ་ཡིན་ན་གང་ཅིའི་ཐོག་ནས་ཡག་པོ་འདུག་ཅེས་བཀའ་ཤག་ནས་བཀའ་སྡུར་རིམ་པ་མང་པོ་བྱུང་སོང་། བར་མཚམས་ནས་ཕར་འགྱངས་བྱུང་བ་ཡིན་ན་དོ་ཕོག་འགྲོ་བའི་མཛད་དཀའ་ཆེན་པོ་བྱུང་ས་རེད། དེར་བརྟེན་ད་ལྟ་ནས་ལོ་གཅིག་ཕར་འགྱངས་ཞུས་པ་ཡིན་ན་སྤྱི་ཡོངས་ལ་གང་ཐུབ་ཅི་ཐུབ་གྱིས་ཕན་པ་དང་གྲ་སྒྲིག་གནང་བར་ཕན་ཐོགས་ཡོང་བའི་ཐོག་ནས་ཞུས་བཞག་པ་ཡིན། དུས་འཁོར་དབང་ཆེན་གྱི་ཚོགས་གཙོ་རྣམས་གཉིས་འདིར་ཕེབས་ཡོད། དེ་བཞིན་ཚོགས་ཆུང་ནང་ལ་ཕྱག་ལས་གནང་མཁན་དང་སྤྱིན་བདག་རྣམ་པ་དང་མི་མང་ཚང་མ་ལ་ཏན་ཏན་སྐུ་ངལ་ཡོད་ཀྱང་། ང་ཚོའི་བཀའ་ཤག་ནས་བཀའ་སྡུར་རིམ་པ་བྱུང་ནས་ལོ་གཅིག་ཕར་འགྱངས་ཞུས་པ་ཡིན་ན་གང་ཅིའི་ཐད་ནས་གནད་འགོག་མཐོང་བ་ཞིག་ཆགས་ཡོད། དེ་ཐུགས་ལ་འཇོག་རོགས་གནང་ཞེས་ནས་ཞུ་རྒྱུ་ཡིན། ཕྱོགས་གཅིག་ནས་ད་ལྟ་དུས་ཚོད་ཐུང་ཐུང་ཡིན་དུས་མང་པོ་ཞིག་ལ་དོ་ཕོག་ཏན་ཏན་འགྲོ་ཡོད་པ་རེད། དེར་དགོངས་སེལ་ཞུ་རྒྱུ་ཡིན། ཞེས་གསུངས་སོང་། དེ་ཡང་བཀའ་ཤག་གིས་སྤེལ་བའི་བསྒྲགས་གཏམ་ནང་། དད་ལྡན་ཆོས་ཞུ་བ་ལྷན་རྒྱས་ལ་ཇི་ལྟར་དགོངས་མངའ་ལྟར། བོད་མིའི་སྒྲིག་འཛུགས་བཀའ་ཤག་ནས་སྤྱི་ནོར་༧གོང་ས་སྐྱབས་མགོན་ཆེན་པོ་མཆོག་ལ་ལོ་གཅིག་སྔོན་ནས་ཇི་ལྟར་གསོལ་འདེབས་ཞུས་པ་བཞིན། ༢༠༡༦ ལོའི་ཟླ་ ༡ པའི་ནང་གནས་མཆོག་རྡོ་རྗེ་གདན་དུ་དཔའ་དུས་ཀྱི་འཁོར་ལོའི་དབང་ཆེན་བསྩལ་རྒྱུའི་བཀའ་བཞེས་བཟང་པོ་སྨིན་སྩོལ་གསལ་བསྒྲགས་སྔོན་སོང་ལྟར་ཡང་། འདི་ལོ་སྔར་དང་མི་འདྲ་བར་༧སྐུའི་གྱ་སྟོན་གྱི་མཛད་རིམ་དང་བརྟན་བཞུགས་སོགས་ཤིན་ཏུ་མང་པོ་བྱུང་པ་དང་། རིང་མིན་ཕྱི་ཟླ་ ༩ པའི་ནང་དབྱིན་ལན་དུ་བདུན་ཕྲག་ཅིག་རིང་དང་། ཟླ་ ༡༠ པའི་ནང་ཨ་རིའི་ཁུལ་དུ་བདུན་ཕྲག་གསུམ། དེའི་རྗེས་ཕྱི་ཟླ་ ༡༡ ནང་རྒྱ་གར་ནང་གསུང་ཆོས་དང་གཞན་ཆིབས་བསྒྱུར་ཁག་ཅིག་དང་། ཕྱི་ཟླ་ ༡༢ ནང་རྒྱ་གར་ལྷོ་ཕྱོགས་ཁུལ་དུ་བསྟུད་མར་བདུན་ཕྲག་གསུམ་རིང་མཛད་འཆར་ཤིན་ཏུ་དམ་པ། ལྷག་པར་ ༢༠༡༦ ལོའི་ཟླ་ ༡ པའི་ནང་དཔལ་དུས་ཀྱི་འཁོར་ལོའི་དབང་ཆེན་བསྩལ་བཞེད་ནི་ཆོས་འབྲེལ་གཞན་དང་མི་འདྲ་བར་སྔོན་འགྲོའི་གསུང་ཆོས་སོགས་ཀྱིས་དུས་ཡུན་འགོར་གཞི་རིང་ལ། སྒྲུབ་ཞག་གནང་སྒོ་ཁག་ཕྱག་བཞེས་མང་སྟབས་ཧ་ཅང་གི་སྐུ་ཐང་མཉེས་པོ་ཡོང་རྒྱུ་ཡིན་ན། དམིགས་བསལ་ཚོགས་ཆེན་ཐེངས་གཉིས་པའི་གྲོས་ཆོད་དགོངས་དོན་དང་། ཆོས་བརྒྱུད་ཁག་གི་དབུ་འཁྲིད་བསྟན་བདག་བླ་ཆེན་རྣམ་པས་ཉེ་ཆར་༧སྐུའི་གྱ་སྟོན་སྐབས་གསོལ་འདེབས་ཞུ་སྐུལ་དང་། དེ་བཞིན་མང་ཚོགས་ཁྲོད་ཀྱི་ཐུགས་ཁུར་ཅན་དང་། གཞིས་བཞུགས་ཁག་ཅིག་གིས་རྣམ་ཀུན་ནས་༧ གོང་ས་སྐྱབས་མགོན་ཆེན་པོའི་མཛད་འཆར་ཉུང་འཕྲི་དང་། སྐུ་ངལ་གསོས་པའི་དུས་ཚོད་མང་ཙམ་ཡོང་ཐབས་སྐོར་ལ་ཡིག་ངག་གཉིས་ཐོག་ནས་ཞུ་མཁན་བྱུང་བ་བཅས་ལ་བརྟེན། སང་ལོའི་དུས་འཁོར་དབང་ཆེན་བསྩལ་རྒྱུ་སྔོན་དུ་ཞལ་བཞེས་སྐལ་བཟང་ཐོབ་ཟིན་ནའང་། སང་ལོའི་དུས་འཁོར་དབང་ཆེན་ལོ་གཅིག་གི་རིང་ཕར་འགྱངས་གནང་གཏན་ཁེལ་བའི་གསལ་བསྒྲགས་ཞུ་རྒྱུ་དང་། དེའི་རྐྱེན་གྱིས་སྤྱི་ནོར་༧གོང་ས་སྐྱབས་མགོན་ཆེན་པོ་མཆོག་དང་། དུས་དབང་སྦྱིན་བདག་ཁག དུས་དབག་གོ་སྒྲིག་ཚོགས་ཆུང་གི་ཚོགས་མི་རྣམས་དང་། དེ་བཞིན་ཕྱི་ནང་གི་དད་ལྡན་ཆོས་ཞུ་བ་མང་པོར་གང་ཅིའི་ཐུགས་སྟབས་མི་བདེ་བ་ཡོང་ངེས་པས། བོད་མིའི་སྒྲིག་འཛུགས་བཀའ་ཤག་ནས་གོ་སྐབས་འདི་བརྒྱུད་བཟོད་གསོལ་ཞུ་རྒྱུ་དང་། དེ་དོན་འབྲེལ་ཡོད་ཀུན་གྱིས་དགོངས་ཡངས་དཀྱེལ་ཆེ་ཡོང་བ་ཞུ་རྒྱུ་ཡིན། ཞེས་བཀོད་འདུག གསར་འགོད་པ། འཇིགས་མེད་རྒྱ་མཚོ།