
རྡེ་ར་ལྡུན་ཁུལ་གྱི་གསར་འབྱོར་ཚོར་ས་ཁང་གནང་རོགས།

རྡེ་ར་ལྡུན་ཁུལ་དུ་གནས་སྡོད་བོད་ནས་གསར་དུ་འབྱོར་བ་ཚོས་ཚོགས་འདུ་བསྐོངས་ཏེ་ཁོང་ཚོར་ས་ཁང་མེད་པའི་དཀའ་ངལ་ཡོད་སྟབས་བོད་མིའི་སྒྲིག་འཛུགས་ཀྱིས་ས་ཁང་རོགས་མགོན་ཡོང་བའི་རེ་སྐུལ་ཞུས་འདུག དེ་རིང་འདི་གར་གནས་ཚུལ་བཏང་འབྱོར་བྱུང་བ་ལྟར་ན། ཁ་སང་སྔ་དྲོའི་ཆུ་ཚོད་ ༡༠།༣༠ སྟེང་། རྡེ་ར་ལྡུན་བདེ་སྐྱིད་གླིང་ཚོགས་ཁང་དུ་རྡེ་ར་ལྡུན་ཆོལ་གསུམ་གསར་འབྱོར་སྐྱིད་སྡུག་ཚོགས་པའི་རྒྱུན་ལས་སྐབས་གཉིས་པའི་ཚོགས་འདུ་ཟེར་བ་ཞིག་བསྡུས་ཡོད་པ་དང་། སྐུ་མགྲོན་དུ་ས་སྐྱ་གོང་མ་རིན་པོ་ཆེ་མཆོག་གི་སྐུ་ཚབ་དང་། འབྲི་གུང་སྐྱབས་མགོན་ཆེ་ཚང་རིན་པོ་ཆེ་མཆོག་གི་སྐུ་ཚབ། བདེ་སྐྱིད་གླིང་དགེ་ལུགས་དགོན་པའི་དབུ་འཛིན། དེ་བཞིན། དོན་འགྲུབ་གླིང་གི་དྲུང་ཆེ་ཨོ་རྒྱུན་འཇིགས་མེད་སོགས་ས་གནས་རང་བདེན་ཚོགས་ཆུང་དང་། ས་གནས་བུད་མེད་སོགས་གཞུང་འབྲེལ་མིན་པའི་ཚོགས་པ་ཁག་གི་སྐུ་ཚབ་བཅས་ཕེབས་ཡོད་འདུག ཚོགས་འདུའི་ཐོག་ཆོལ་གསུམ་གསར་འབྱོར་སྐྱིད་སྡུག་ཚོགས་པའི་ཚོགས་གཙོ་དཔལ་ལྡན་ལགས་ཀྱིས་རྡེ་ར་ལྡུན་ཆོལ་གསུམ་གསར་འབྱོར་སྐྱིད་སྡུག་ཚོགས་པ་ངོ་སྤྲོད་གནང་བའི་ནང་། བོད་མིའི་སྒྲིག་འཛུགས་ཀྱི་ཁྱབ་ཁོངས་སུ་གནས་སྡོད་གསར་འབྱོར་བ་རྣམས་ལ་བཙན་བྱོལ་བོད་མི་སྤྱི་མཚངས་ལྟར་བཙན་བྱོལ་བོད་མིའི་བཅའ་ཁྲིམས་རིན་པོ་ཆེའི་གཞི་རྩའི་ཐོབ་ཐང་དང་རང་དབང་ཆ་ཚང་ལྡན་ཡང་། དམིགས་གསལ་འཚོ་རྟེན་གྱི་རྒྱབ་ལྗོངས་མེད་པའི་དཀའ་ངལ་དང་། བོད་ལ་ཕྱིར་ལོག་ཐབས་མེད་པ། སྡོད་གནས་གཏན་འཁེལ་མེད་པ་དང་། འཕྲོད་བསྟེན་དང་ཤེས་ཡོན་བཅས་ཀྱི་ཐད་དཀའ་ངལ་འཕྲད་བཞིན་པ་དག་ལ་བོད་མིའི་སྒྲིག་འཛུགས་ངོས་ནས་སྡོད་གནས་ས་ཁང་གནང་རྒྱུར་རེ་སྐུལ་ཞུས་འདུག ཁོང་གིས་བོད་ཕྱི་ནང་གི་འབྲེལ་ལམ་དང་དེའི་གནས་སྟངས་སྐོར་ལ། ལྡེ་ར་ལྡུན་དུ་གཞིས་ཁུངས་མེད་པའི་གསར་འབྱོར་བ་ཚོས་ཟླ་རེའི་ཁང་གླ་སྤྲད་བསྡད་ཡོད་པ་དང་། ལས་གླ་ཆུང་ཚག་རེ་དང་དགུན་ཚོང་ཙག་ཙིག་ཙམ་གྱིས་ཁང་གླ་དང་དོ་མི་མཉམ་པའི་གནས་སྟངས་འོག་དཀའ་ངལ་ཆེན་པོ་འཕྲད་བཞིན་པ་སོགས་ལ་གཞིགས་ཏེ། གསར་འབྱོར་སྐྱིད་སྡུག་ཚོགས་པས་ཕྱི་ལོ་ ༢༠༡༣ ཟླ་ ༡༠ ཚེས་ ༢༤ ཉིན་བོད་མིའི་སྒྲིག་འཛུགས་ནང་སྲིད་ལས་ཁུངས་སུ་ཆེད་བཅར་གྱིས་སྙན་ཞུ་ཕུལ་བ་ནས་བཟུང་ནང་སྲིད་ལས་ཁུངས་ལ་སྔར་རྗེས་སུ་སྙན་ཞུ་ཐེངས་ ༦ དང་། ད་ལོའི་ཕྱི་ཟླ་ ༨ ཚེས་ ༦ བར་སྙན་ཞུ་དང་ཞིབ་འཇུག་སྙན་ཐོ་ཐེངས་ ༡༧ ཕུལ། སྙན་ཞུ་རེ་རེ་བཞིན་ཕུལ་སྐབས་ནང་སྲིད་ལས་ཁུངས་དང་། བོད་མི་མང་སྤྱི་འཐུས་ལྷན་ཚོགས། ས་གནས་ལྡེ་ར་ལྡུན་བདེ་དོན་ལས་ཁུངས་བཅས་ནས་ཐུགས་ཁུར་ཆེ་བཞེས་ཀྱི་སྒོ་ནས་གསན་ཏེ་སྐབས་བབ་ཀྱི་བཀའ་ལན་གནང་སོང་། ཞེས་སོགས་བརྗོད་ཡོད་འདུག ཡང་ཁོང་གིས་བོད་ནས་རྗེས་སུ་འབྱོར་བའི་བཙན་བྱོལ་བ་འདི་དག་རྒྱ་གར་ནང་བཙན་བྱོལ་བོད་མིའི་སྒྲིག་འཛུགས་ནས་བདག་པོ་རྒྱག་མ་ཐུབ་པར་སྡོད་གནས་དང་ཟས་གོས་ཀྱི་དཀའ་སྡུག་འོག་ཕྱིར་བོད་ལ་ལོགས་དགོས་བྱུང་ཚེ། དེ་ནི་སྤྱིར་བཙན་བྱོལ་བོད་མིའི་སྒྲིག་འཛུགས་དང་ཡང་སྒོས་དོ་བདག་མི་རེ་ངོ་རེ་ནས་རྒྱ་ནག་གཞུང་ལ་ངོ་གནོང་དགོས་པ་ཞིག་དང་། གཞིས་ལུས་རྒྱ་ཆེའི་མི་མང་རེ་ཐག་འཆད་པའི་ཉེན་ཁ་ཡོད། བདུན་ཅུ་བརྒྱད་ཅུའི་ནང་གཞིས་ཁུངས་སུ་ལེན་མ་ཐུབ་པར་ཁ་འཐོར་དུ་སོང་བའི་ཁྱིམ་ཚང་ལ་ལའི་མི་རྒྱུད་གསར་བ་ཚོ་དེང་སྐབས་ངོ་བོ་གཞན་དུ་འགྱུར་ནས་སེམས་རྒྱུད་དུ་བོད་ཀྱི་རིག་གཞུང་ལེགས་བྱང་མེད་ཁར། རང་ཉིད་བོད་རིགས་ཡིན་པའང་བརྗོད་མི་བདེ་བའི་གནས་ཚུལ་ཡོད་པ་མཐོང་དུས། ང་ཚོ་རྗེས་འབྱོར་བ་ཚོའང་ཁ་འཐོར་དུ་གནས་ན་ནི། མི་རབས་རྗེས་མའང་གོང་སྨྲས་བཞིན་འགྱུར་རྒྱུ་ཐག་ཆོད་ཡིན། ཞེས་སོགས་འཁོད་འདུག རྡེ་ར་ལྡུན་ཁུལ་གྱི་ས་ཁང་མེད་པའི་གནས་སྟངས་སྐོར་ཞིག་འཁོད་ཡོད་པའི་ནང་། ༡༽དགོན་སྡེ་ཁག་དང་ཁྱིམ་ཚང་མ་ཚབ་སོགས་ཕྱག་ལས་གནང་ཡུལ་སོགས་སུ་ཁང་གླ་མེད་པ་དང་། རྩ་བའི་གླ་ཆ་ནས་ཁང་གླ་འཐེན་པའམ། ལས་ཤག་གི་མིང་ཐོག་ལ་ཡོད་ཀྱང་། མ་འོངས་པར་གཞིས་ཆགས་སྲ་བརྟན་མེད་མཁན། ལས་གནས་དེ་ནས་ཐོན་ཚེ་ཁྱིམ་མི་གང་བོ་འགྲོ་ས་འདུག་ས་མེད་མཁན་ཁྱིམ་ཐོ་གྲངས་ ༣༢ དང་མི་གྲངས་ ༡༠༠ འདུག ༢༽ དགོན་སྡེ་ཁག་དང་ཁྱིམ་ཚང་གཞན་དག་ནང་ལས་ཀ་ཆུང་ཚག་རེ་གཉེར་བཞིན་སྡོད་མཁན། མ་འོངས་པར་གཏན་སྡོད་གཞིས་ཆགས་སྲ་བརྟན་མེད་མཁན་ཁྱིམ་ཚང་ ༡༩ དང་མི་གྲངས་ ༤༩ འདུག ༣༽ ད་ལྟ་ཁ་འཐོར་དུ་སྡོད་ཅིང་། ཟླ་རེའི་ཁང་གླ་སྤྲད་བསྡད་ཡོད་པ། ལས་གླ་ཆུང་ཚག་རེ་དང་དགུན་ཚོང་ཙག་ཙིག་ཙམ་གྱིས་ཁང་གླ་དང་དོ་མི་མཉམ་པའི་དཀའ་ངལ་ཅན་གྱི་ཁྱིམ་ཚང་ ༨༢ དང་མི་གྲངས་ ༢༤༨ འདུག་བཅས་ཡོད་སྐོར་འཁོད་འདུག གསར་འགོད་པ། པདྨ་རྒྱལ།