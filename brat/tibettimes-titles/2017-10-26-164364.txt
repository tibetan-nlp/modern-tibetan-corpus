ཧིན་རྡུ་ནི་ཤི་ཡའི་ནང་མེ་སྐྱོན་བྱུང་།

ཧིན་རྡུ་ནི་ཞི་ཡའི་ཤོག་སྤག་བཟོ་གྲྭ་ཞིག་ལ་མེ་སྐྱོན་བྱུང་སྟེ་མི་གྲངས་ ༧༠ བརྒལ་བར་ཤི་རྨས་བྱུང་ཡོད་འདུག རོ་ཊར་གསར་ཁང་གིས་གནས་ཚུལ་སྤེལ་བ་ལྟར་ན། དེ་རིང་ཉིན་རྒྱབ་ཆུ་ཚོད་ ༢ པ་ཡས་མས་ཤིག་ལ་ཧིན་རྡུ་ནི་ཤི་ཡའི་རྒྱལ་ས་ཇཱ་ཁར་ཊའི་ནུབ་ཕྱོགས་ཀྱི་ཤོག་སྤག་བཟོ་གྲྭ་ཞིག་ལ་མེ་སྐྱོན་ཆེན་པོ་བྱུང་སྟེ། མི་ ༣༠ རྐྱེན་ལམ་དུ་ཕྱིན་པ་དང་མི་ ༤༣ ལྷག་ལ་རྨས་སྐྱོན་བྱུང་ཡོད་འདུག ས་གནས་ཉེན་རྟོག་དཔོན་པོ་ཧན་རེ་གཱོ་ནེ་ཝན་(Harry Kurniawan)ལགས་ཀྱིས། ད་ལྟའི་ཆར་མེ་སྐྱོན་ཇི་ལྟར་བྱུང་ཡོད་མེད་གསལ་པོ་ཤེས་རྟོགས་མེད་པ་དང་། རྨས་སྐྱོན་བྱུང་མཁན་རྣམས་ལ་མྱུར་སྐྱོབ་བྱེད་བཞིན་པའི་སྒང་ཡིན་སྐོར་བརྗོད་ཡོད་པ་དང་།  བརྙན་འཕྲིན་བརྒྱུད་ལམ་ཁག་ཏུ་གནས་ཚུལ་ཐོན་པ་ལྟར་ན། ད་ལྟ་ད་དུང་བཟོ་གྲྭ་དེར་མེ་འབར་བཞིན་ཡོད་པས་གནོད་འཚེ་ཐེབས་པའི་མིའི་གྲངས་འབོར་མུ་མཐུད་འཕར་བཞིན་ཡོད་འདུག ས་གནས་ཉེས་དོན་སྤྱི་ཁྱབ་འགན་འཛིན་ནེ་ཁོ་ཨ་ཧྥི་ཊ་(Nico Afinta)ཟེར་བ་ཞིག་གིས། ཤོག་སྤག་བཟོ་གྲྭ་དེ་སྒོ་འབྱེད་བྱས་ཏེ་ཟླ་གཅིག་ལྷག་ལས་ཕྱིན་མེད་པ་དང་། བཟོ་གྲྭ་དེར་ལས་བྱེད་ཁྱོན་བསྡོམས་ ༡༠༣ ཡོད་སྐོར་བརྗོད་འདུག བྷི་བྷི་སི་གསར་ཁང་གི་གནས་ཚུལ་ལྟར་ན། མེ་སྐྱོན་ཤོར་སྐབས་རྫས་འགྱུར་འབར་གས་ཀྱིས་བཟོ་གྲྭའི་ཁང་པར་གཏོར་བཤིག་ཐེབས་ཏེ། དེའི་ཉེ་འཁོར་གྱི་རླངས་འཁོར་ཚང་མ་མེ་ཡིས་འཚིགས་ཡོད་པ་རེད། ན་ནིང་ཕྱི་ཟླ་ ༩ པའི་ནང་ཧིན་རྡུ་ནེ་ཤི་ཡའི་ནགས་ཚལ་ཆེན་པོ་ཞིག་ལ་མེ་སྐྱོན་ཚབས་ཆེན་བྱུང་ཡོད་པ་དང་། ཧ་ཝར་ཊི་དང་ཁི་ལིམ་བྷ་ཡ་གཙུག་ལག་སློབ་ཆེན་གྱི་ཉམས་ཞིབ་པ་ཚོས་བརྗོད་པ་ལྟར་ན། སྐབས་དེའི་མེ་སྐྱོན་ཁྲོད་ཧིན་རྡུ་ནེ་ཤི་ཡའི་ནང་མི་གྲངས་ཁྲི་ ༩ བརྒལ་བ་དུས་མིན་རྐྱེན་འདས་སུ་ཕྱིན་ཡོད་པ་དང་། དེ་བཞིན། ཧིན་རྡུ་ནེ་ཤི་ཡའི་ཁྱིམ་མཚེས་རྒྱལ་ཁབ་སིང་གྷ་པོར་དང་མ་ལེ་ཞི་ཡ་ནང་མི་སྟོང་ཕྲག་ཁ་ཤས་འདས་གྲོངས་སུ་ཕྱིན་ཡོད་པ་རེད། གསར་འགོད་པ།  སྐལ་བཟང་སྤྱིན་པ།