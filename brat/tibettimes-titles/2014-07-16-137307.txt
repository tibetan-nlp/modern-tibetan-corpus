
ཚོགས་འདུའི་ཐོག་ཞི་ཅིན་ཕིན་ལ་བོད་དོན་ཚ་འདྲི་གཏོང་དགོས།

ཚོགས་འདུའི་ཐོག་ཞི་ཅིན་ཕིན་ལ་བོད་དོན་ཚ་འདྲི་གཏོང་དགོས། མིག་དཔེར་འོས་པའི་རྒྱ་གར་གྱི་མགོ་ཁྲིད་ཅིག་ཆགས་རྒྱུར་རེ་བ་རྒྱག་གི་ཡོད། དེ་རིང་ནས་བཟུང་ཉིན་གསུམ་རིང་བྷར་ཛིལ་ནང་རྒྱལ་སྤྱིའི་ཐོག་ཡར་རྒྱས་འགྲོ་བཞིན་པའི་རྒྱལ་ཁབ་ལྔའི་ཚོགས་འདུ་ཞིག་ཚོགས་བཞིན་ཡོད་སྟབས། བོད་པའི་གཞུང་འབྲེལ་མིན་པའི་ཚོགས་པ་ཁག་ཅིག་དང་འབྲེལ་ཡོད་རྒྱལ་ཁབ་ཁག་གི་བོད་དོན་རྒྱབ་སྐྱོར་བ་ཐུན་མོང་གིས་གསར་འགོད་བསྒྲཊ་གཏམ་སྤེལ་ཏེ། རྒྱལ་ཁབ་ཁག་གི་མགོ་ཁྲིད་ཚོས་ཞི་ཅིན་ཕིན་ལ་བོད་དོན་སེལ་ཐབས་སྐུལ་འདེད་གཏོང་དགོས་པའི་འབོད་སྐུལ་ཞུས་སོང་། དེ་རིང་སྔ་དྲོའི་ཆུ་ཚོད་ ༡༠།༣༠ ཐོག་བོད་ཀྱི་དགུ་བཅུ་གསུམ་ལས་འགུལ་ཚོགས་པའི་ཚོགས་ཁང་དུ་བོད་རང་བཙན་སློབ་ཕྲུག་ཚོགས་པ་དང་། བོད་ཀྱི་བུད་མེད་ལྷན་ཚོགས། བོད་ཀྱི་དགུ་བཅུ་གསུམ་ལས་འགུལ་ཚོགས་པ། བོད་རྒྱལ་ཡོངས་མང་གཙོ་ཚོགས་པ། རྒྱལ་སྤྱིའི་བོད་དོན་འབྲེལ་མཐུད་ཁང་། རྒྱ་གར་བོད་དོན་རྒྱབ་སྐྱོར་ཚོགས་པ་བཅས་ཀྱི་གོ་སྒྲིག་འོག ཟླ་འདིའི་ཚེས་ ༡༥ དང་ ༡༦། ༡༧ བཅས་ཉིན་གསུམ་རིང་བྷར་ཛིལ་གྱི་གྲོང་ཁྱེར་ཧྥོར་ཌ་ལེ་ཛ་ (Fortaleza) ནང་འཛམ་གླིང་ཐོག་ཡར་རྒྱས་འགྲོ་བཞིན་པའི་རྒྱལ་ཁབ་ལྔ་ཏེ། བྷར་ཛིལ་དང་ཨུ་རུ་སུ། རྒྱ་གར། རྒྱ་ནག ལྷོ་ཨ་ཧྥི་རི་ཀ་བཅས་ཀྱི་མགོ་ཁྲིད་ལྷན་བཞུགས་ཀྱི་བཞུགས་མོལ་ཚོགས་འདུ་(6th BRICS summit )ཐེངས་ ༦ པ་དེ་འཚོགས་བཞིན་ཡོད་པ་དང་བསྟུན་ཏེ། ཚོགས་བཞུགས་རྒྱལ་ཁབ་ཀྱི་དབུ་ཁྲིད་ཚོས་རྒྱ་ནག་གི་སྲིད་འཛིན་སྲིད་འཛིན་ཞི་ཅིན་ཕིན་ལ་བོད་དོན་དང་བོད་རྒྱ་ཞི་མོལ་ཡོང་དགོས་པའི་འབོད་སྐུལ་ཞུ་དགོས་སྐོར་གྱི་གསར་འགོད་གསལ་བསྒྲགས་ཤིག་སྤེལ་སོང་། གསར་འགོད་བསྒྲགས་གཏམ་ནང་བྷར་ཛིལ་བོད་དོན་རྒྱབ་སྐྱོར་ཚོགས་པའི་ཚོགས་མི་སན་ཌ་ར་(Sandra Erickson) ལགས་ཀྱིས། ཞི་ཅིན་ཕིན་གྱིས་འཛམ་གླིང་གི་དམངས་གཙོའི་རྒྱལ་ཁབ་ཆེ་ཤོས་དང་ཤུགས་རྐྱེན་མང་ཤོས་བཟོ་མཁན་གྱི་དབུ་ཁྲིད་དག་དང་དཔུང་པ་མཉམ་གཤིབ་ཐོག་ལྷན་འཛོམས་བྱེད་བཞིན་ཡོད་ཀྱང་། དོན་དངོས་ཐོག་བོད་ནང་རྒྱ་གཞུང་གིས་རང་དབང་སྤྲོད་ཀྱི་མེད་སྟབས་བོད་མི་ཚོས་རང་སྲོག་བློས་གཏོང་བྱེད་བཞིན་ཡོད། ཅེས་བརྗོད་འདུག རྒྱལ་སྤྱིའི་བོད་དོན་འབྲེལ་མཐུད་ཁང་གི་ཨེ་ཤ་ཡའི་འགན་འཛིན་བློ་བཟང་ཚེ་བརྟན་ལགས་ཀྱིས། བྷར་ཛིལ་སྲིད་འཛིན་ལྕམ་རོས་སོ་ (Dilma Rousseff) མཆོག་དང་རྒྱ་གར་སྲིད་བློན་ནཱ་རེན་ཌ་མུ་དྷེ་མཆོག ལྷོ་ཨ་ཧྥི་རི་ཀའི་སྲིད་འཛིན་ཛུ་མ་མཆོག་བཅས་ནི་རྒྱལ་སྤྱིའི་ནང་ཤུགས་རྐྱེན་ཆེ་ཤོས་བཟོ་མཁན་གྱི་དབུ་ཁྲིད་ཆགས་ཡོད་སྟབས། ང་ཚོས་རྒྱལ་ཁབ་ཁག་གི་དབུ་ཁྲིད་ཚོས་ད་རེབ་གོ་སྐབས་འདི་བཟུང་སྟེ་ཞི་ཅིན་ཕིན་ལ་བོད་ནང་གི་བོད་མི་ ༡༣༡ ལྷག་གིས་བོད་མི་རིགས་དང་རྒྱལ་ཁབ་ཆེད་རང་སྲེག་གནང་བའི་འགན་ཆ་ཚང་ཁོ་རང་ལ་ཡོད་པ་གླེང་སློང་བྱ་རྒྱུར་འབོད་སྐུལ་ཞུ་བཞིན་ཡོད། ཅེས་བརྗོད་འདུག རྒྱ་གར་བོད་རང་བཙན་སློབ་ཕྲུག་ཚོགས་པའི་ཚོགས་མི་རྒྱ་གར་བ་ཇོའོ་སེ་ནཱ་ (Jyotsna George) ལགས་ཀྱིས། སྲིད་བློན་ནཱ་རེན་ཌ་མུ་དྷེ་མཆོག་གིས་རྒྱ་ནག་སྲིད་འཛིན་ཞི་ཅིན་ཕིན་དང་ཐུག་འཕྲད་གནང་སྐབས། ཁོང་ལ་བོད་དོན་སྐོར་ཐད་ཀར་གླེང་སློང་བྱ་རྒྱུ་ཧ་ཅང་གལ་ཆེན་ཆགས་ཡོད། རྒྱ་ནག་གཞུང་གིས་བོད་མི་ཙམ་མ་ཟད་རྒྱལ་སྤྱིའི་རྒྱལ་ཁབ་མང་པོ་ཞིག་ལ་འཇིགས་སྐུལ་བྱེད་བཞིན་ཡོད། ང་ཚོས་རྒྱ་དཀར་ནག་གཉིས་ཀྱི་ས་མཚམས་རྩོད་རྙོག་སྐོར་གྱི་གནད་དོན་འདི་ནི་རྒྱལ་སྤྱིའི་ཐོག་གི་དཀའ་ཉོག་རྒྱུན་རིང་ཤོས་ཤིག་ཡིན་པར་ཤེས་རྟོགས་ཐུབ་ཀྱི་ཡོད། ཟླ་སྔོན་མའི་ནང་རྒྱ་གར་སྲིད་འཛིན་གཞོན་པ་ཨར་མི་ཌི་ཨན་ཛར་རི་མཆོག་རྒྱ་ནག་ནང་སྐོར་སྐྱོད་བྱེད་སྐབས་རྒྱ་ནག་གི་གཞུང་འབྲེལ་གསར་འགྱུར་བརྒྱུད་ལམ་ཁག་གིས་ཨ་རུ་ན་ཅལ་རྒྱ་ནག་གི་ཁོངས་གཏོགས་ཡིན་པའི་ས་ཁྲ་ཞིག་བཏོན་ཡོད་པ་དང་། ཉེ་ལམ་ལ་དྭགས་ས་ཁུལ་ནང་བཙན་འཛུལ་བྱས་པ། ཨ་རུ་ན་ཅལ་དང་ཇ་མུ་ཀ་ཤི་མེར་གྱི་མི་མང་ཚོ་རྒྱ་ནག་ནང་འགྲོ་སྐྱོད་ཆོག་པའི་ལག་འཁྱེར་སྤྲད་པ་སོགས་ཀྱི་སྲིད་ཇུས་བཟུང་སྟེ་རྒྱ་གར་གྱི་བདག་དབང་ཐོག་ཐེ་ཇུས་བྱེད་བཞིན་ཡོད་སྟབས། ནཱ་རེན་ཌ་མུ་དྷེ་མཆོག་གིས་ཞི་ཅིན་ཕིན་ལ་བོད་དོན་གླེང་སློང་དང་འབྲེལ་རྒྱ་ནག་གི་འཇིགས་སྐུལ་ལ་མགོ་མི་བསྒུར་གྱི་མིག་དཔེར་འོས་པའི་མགོ་ཁྲིད་ཅིག་ཆགས་རྒྱུར་རེ་བ་རྒྱག་གི་ཡོད། ཅེས་བརྗོད་འདུག ལྷོ་ཨ་ཧྥི་རི་ཀའི་བོད་དོན་རྒྱབ་སྐྱོར་བ་ཨི་ལི་ཛི་བྷ་ཐཱ་ (Elizabeth Gaywood) ལགས་ཀྱིས། ང་ཚོར་རྒྱལ་སྤྱིའི་རྒྱབ་སྐྱོར་འོག་མི་རིགས་དཀར་ནག་དབྱེ་འབྱེད་ཀྱི་དཀའ་ངལ་དེ་ལས་གྲོལ་ཐུབ་ཡོད་པ་ལྟར། ད་ལྟ་ང་ཚོས་བོད་ཐོག་ལས་འགུལ་དེ་བཞིན་སྤེལ་ཐུབ་པ་བྱས་ཏེ་བོད་མི་ཚོར་རང་དབང་སྤྲོད་ཐུབ་པ་བྱ་དགོས། ཞེས་བརྗོད་འདུག ཨུ་རུ་སུའི་བོད་དོན་རྒྱབ་སྐྱོར་བ་ནཱ་ཌ་ཤཱ་ (Nadasha Insemtseva) ལགས་ཀྱིས། ད་ལྟ་བོད་ནང་གི་གནས་སྟངས་ཛ་དྲག་ཆགས་བཞིན་ཡོད་སྟབས། ཞི་ཅིན་ཕིན་གྱིས་ངེས་པར་དུ་བོད་དོན་ཐག་གཅོད་ཡོང་ཐབས་བྱེད་དགོས། གལ་ཏེ་ཐག་གཅོད་མ་བྱས་ཚེ་མ་འོངས་པར་རྒྱ་ནག་ལ་ཡུལ་བབ་སྲིད་ཇུས་ (geopolitical) ཐོག་དཀའ་ངལ་ཤུགས་ཆེ་འཕྲད་རྒྱུ་ཡིན། ཞེས་བརྗོད་འདུག བསྒྲགས་གཏམ་ནང་། ད་ལན་ང་ཚོས་བྷེག་སི་( BRICS) ཚོགས་འདུའི་གོ་སྐབས་འདི་བརྒྱུད་ནས་རྣམ་པ་ལྷན་རྒྱས་ལ་བོད་ཀྱི་གནད་དོན་འདི་རྒྱ་ནག་གི་སྲིད་འཛིན་ཞི་ཅིན་ཕིན་དང་ལྷན་དུ་ངེས་པར་གླེང་སློང་ཡོང་བའི་འབོད་སྐུལ་ཞུ་རྒྱུ་ཡིན། ༢༠༠༩ ལོ་ནས་ད་བར་བོད་ནང་གི་བོད་མི་ ༡༣༡ ལྷག་གིས་རང་ལུས་མེར་བསྲེགས་བཏང་སྟེ་བོད་ཐོག་བཟུང་བའི་སྲིད་ཇུས་ལ་ངོ་རྒོལ་བྱས་ཡོད་ཅིང་། དེའི་ཁྲོད་བོད་མི་ ༡༠༠ ལྷག་གིས་རང་སྲོག་ཤོར་ཡོད་སྟབས་ད་ལྟའི་བོད་ཀྱི་གནས་སྟངས་དེ་ཧ་ཅང་ཛ་དྲག་ཆགས་ཡོད། ཅེས་དང་། རྒྱ་གཞུང་གིས་བོད་ཐོག་འཛིན་པའི་སྲིད་ཇུས་ཐད། རྒྱ་གཞུང་གིས་བོད་ཀྱི་ཆོས་དད་རང་མོས་ལ་ཐེ་གཏོགས་བྱེད་པ་དང་། སྐད་ཡིག་བཀོལ་སྤྱོད་དང་སློབ་སྦྱོང་གི་རང་དབང་མེད་པ། བཙན་ཤེད་ཀྱི་འབྲོག་པ་གྲོང་ཁྱེར་དུ་གཞིས་སྤོ་བྱེད་བཅུག་པ། རྒྱལ་གཅེས་ཆོས་གཅེས་ཀྱི་ལས་འགུལ་དང་། ༧གོང་ས་མཆོག་ལ་མཚན་སྨད་ཞུ་རུ་བཅུག་པ་སོགས་ཀྱི་སྲིད་ཇུས་ལག་བསྟར་བྱེད་བཞིན་ཡོད།  ཅེས་འཁོད་འདུག ཞི་ཅིན་ཕིན་གྱིས་བོད་ཐོག་འཛིན་པའི་སྲིད་ཇུས་སྐོར་ལ། ཞི་ཅིན་ཕིན་རྒྱ་ནག་གི་སྲིད་འཛིན་ཆགས་རྗེས་བོད་ཐོག་འཛིན་པའི་སྲིད་ཇུས་དེ་བཟང་ཕྱོགས་སུ་འགྱུར་བ་འགྲོ་རྒྱུ་ལྟ་ཅི། དེ་ལས་ལྡོག་སྟེ་ཇེ་སྡུག་ཏུ་ཕྱིན་པར་བརྟེན། བོད་མིས་རྒྱ་ནག་ལ་ངོ་རྒོལ་བྱེད་ཤུགས་ཀྱང་ཆེ་རུ་ཕྱིན་ཡོད། ༢༠༡༣ ལོར་རྒྱལ་སྤྱིའི་འགྲོ་བ་མིའི་ཐོབ་ཐང་གི་གནད་དོན་བསྐྱར་ཞིབ་བྱས་སྐབས་ཁོངས་གཏོགས་རྒྱལ་ཁབ་གཞན་དག་གིས་བོད་ནང་གི་གནས་སྟངས་སེམས་ཚོར་ཡོད་པའི་གླེང་སློང་བྱས་ཡོད་ཀྱང་། རྒྱ་ནག་གཞུང་གིས་ཡ་ལན་གང་ཡང་བྱས་མེད། དེ་ལྟའི་ཛ་དྲག་གི་གནས་སྟངས་ཐག་གཅོད་ཡོང་ཆེད་རྒྱལ་སྤྱིའི་སྤྱི་ཚོགས་ཀྱིས་ཡང་དག་པའི་ཐབས་ལམ་ཞིག་འཚོལ་རྒྱུ་གལ་ཆེན་ཆགས་འདུག ད་ལན་ང་ཚོས་ཁོང་གཏོགས་རྒྱལ་ཁབ་ཚང་མས་མཉམ་རུབ་ཐོག་ནས་བོད་ཀྱི་གནད་དོན་འདི་རྒྱ་ནག་གི་སྲིད་འཛིན་ཞི་ཅིན་ཕིན་ལ་གླེང་སློང་གནང་རྒྱུའི་འབོད་སྐུལ་ཞུ་རྒྱུ་ ཡིན། ཞེས་སོགས་འཁོད་འདུག བོད་དོན་ཞུ་འབོད་ཀྱི་བསྒྲགས་གཏམ་འདི། ཟླ་འདིའི་ཚེས་ ༡༡ ཉིན་བཙན་བྱོལ་བོད་མིའི་གཞུང་འབྲེལ་མ་ཡིན་པའི་ཚོགས་པ་དང་རྒྱལ་སྤྱིའི་བོད་ དོན་རྒྱབ་སྐྱོར་ཚོགས་པ་ཁག་ཐུན་མོང་གིས་སོ་སོའི་རྒྱལ་ཁབ་ཀྱི་ཕྱི་སྲིད་ལྷན་ཁང་བརྒྱུད། ཨུ་རུ་སུ་དང་རྒྱ་གར། བྷར་ཛིལ། ལྷོ་ཨ་ཧྥི་རི་ཀ་བཅས་ཀྱི་སྲིད་འཛིན་དང་སྲིད་བློན་གྱི་མཚན་ཐོག་ཏུ་ཕུལ་ཡོད་འདུག གསར་འགོད་པ། དོན་གྲུབ། Â 