རིམ་པ་བཞི་པ་ཁེ་ན་ཌར་བཏང་།

ཨ་རུ་ན་ཅཱལ་གྱི་བོད་མི་ཁེ་ན་ཌར་གཞིས་སྤོ་ལས་གཞི་ལས་རིམ་པ་ཁག་ཅིག་དེ་སྔ་བཏང་ཟིན་པ་ལྟར་རིམ་པ་བཞི་པ་དེ་གཟའ་སྤེན་པའི་ཉིན་བཏང་ཡོད་འདུག    བཀྲས་ཕུན་བསྟན་ལགས་ཀྱིས་ས་གནས་ནས་གནས་ཚུལ་བཏང་འབྱོར་བྱུང་བ་ལྟར་ན། རྒྱ་གར་བྱང་ཤར་ཨ་རུ་ན་ཅཱལ་ནས་བོད་མི་ཆིག་སྟོང་ཁེ་ན་ཌར་གཏོང་རྒྱུའི་ལས་གཞི་ལས་སྔར་ལོའི་ཕྱི་ཟླ་ ༡༡ པ་ནས་སྔ་ཕྱི་རིམ་པ་གསུམ་བཏང་ཟིན་པ་ལྟར། ཁ་སང་ཕྱི་ཚེས་ ༢༥ ཉིན་མེའོ་ཆོས་འཕེལ་གླིང་ནས་ཡིན་པའི་གཞིས་སྤོར་སྡེ་ཚན་བཞི་པའི་བོད་མི་ ༡༠ ཁེ་ན་ཌའི་གྲོང་ཁྱེར་ཊོ་རོན་ཊོར་( Toronton)བཏང་ཡོད་པ་དང་། སྡེ་ཚན་ལྔ་པ་དང་དྲུག་པ་གཉིས་ཏི་ཛུ་གཞིས་ཆགས་ནས་ཡིན་ལ། འདི་ལོའི་ཕྱི་ཟླ་ ༤ དང་ ༥ པའི་ནང་གཏོང་འཆར་ཡོད་འདུག   འདི་ལོའི་དཔྱིད་དུས་སུ་ཁེ་ན་ཌའི་གཞུང་ཚབ་ཁང་གིས་ཐོངས་མཆན་གྱི་བཅར་འདྲི་ཐེངས་གཉིས་པ་གནང་རྒྱུ་ཡིན་པ་དང་།  ལས་གཞི་ལག་བསྟར་ཚོགས་ཆུང་གི་འཆར་གཞི་ལྟར་ན། ཕྱི་ལོ་ ༢༠༡༦ བར་ཁེ་ན་ཌའི་གྲོང་ཁྱེར་བྲི་ཊི་ཤ་ཀོ་ལམ་བི་ཡ་རུ་ཁྱོན་བོད་མི་ ༢༠༠ དང་། ཨོན་ཊོ་རི་ཡོ་དང་ཨལ་བར་ཊ་གཉིས་སུ་མི་ ༤༠༠ རེ་གཏོང་འཆར་ཡོད་འདུག   ཨ་རུ་ན་ཅལ་ཁུལ་གྱི་བོད་མིའི་གཞིས་ཆགས་ཁག་བཞི་ནས་བོད་མི་ ༨༩༠ ལ་གཞིས་སྤོར་གྱི་རྒྱན་ཐོབ་པའི་ཁོངས་ནས། ད་ལྟའི་ཆར་མི་གྲངས་ ༢༠༤ ལ་ཁེ་ན་ཌ་གཞུང་གི་ཐོངས་མཆན་ཐོབ་ཡོད་པ་དང་། ཐོངས་མཆན་ཐོབ་པའི་ནང་ཏི་ཛུ་གཞིས་ཆགས་ནས་མི་ ༦༤ ། ཀྲུ་ཀྲིང་ནས་ ༣༧། མེའོ་གཞིས་ཆགས་ནས་ ༧༩ ། བསྟན་འཛིན་སྒང་གཞིས་ཆགས་ནས་མི་གྲངས་ ༢༤ བཅས་ཚུད་ཡོད་འདུག འདས་ལོའི་ཕྱི་ཟླ་ ༡༡ ཚེས་ ༢༩ ཉིན་གཞིས་སྤོར་སྡེ་ཚན་དང་པོའི་བོད་མི་ ༡༧ ཁེ་ན་ཌར་བཏང་ཡོད་པ་དང་། ཕྱི་ཟླ་ ༡༢ ཚེས་ ༡༤ ཉིན་གཞིས་སྤོར་སྡེ་ཚན་གཉིས་པའི་བོད་མི་ ༢༤ ཁེ་ན་ཌའི་གྲོང་ཁྱེར་ཝན་ཀུ་ཝར་(Vancauver)དུ་འབྱོར་ཡོད། དེ་བཞིན། ཟླ་འདིའི་ཕྱི་ཚེས་ ༡༨ ཉིན་སྡེ་ཚན་གསུམ་པའི་བོད་མི་ ༩ ཁེ་ན་ཌའི་གྲོང་ཁྱེར་ཁེལ་ག་རི་རུར་འབྱོར་ཡོད་འདུག ཟླ་འདིའི་ཕྱི་ཚེས་ ༡༧ ཉིན་ལྡི་ལི་སྐུ་ཚབ་དོན་གཅོད་ལས་ཁུངས་སུ་གཞིས་སྤོར་སྡེ་ཚན་གསུམ་པའི་བོད་མི་ ༩ ལ་གྱེས་སྟོན་ཞིག་གོ་སྒྲིག་གནང་ཡོད་པ་དང་། གྱེས་སྟོན་ཐོག་བོད་མིའི་སྒྲིག་འཛུགས་ཀྱི་ནང་སྲིད་བཀའ་བློན་རྒྱ་རི་སྒྲོལ་མ་མཆོག་དང་ནང་སྲིད་དྲུང་འཕར་དོན་འགྲུབ་རྡོ་རྗེ་ལགས། ལྡི་ལི་སྐུ་ཚབ་དོན་གཅོད་ཀྱི་དྲུང་ཆེ་ཚེ་དབང་རྒྱལ་པོ་ལགས་བཅས་ཕེབས་ཡོད་པ་དང་། སྐབས་དེར་ནང་སྲིད་བཀའ་བློན་མཆོག་གིས་གནས་སྤོར་བོད་མི་ཚོར། ༧གོང་ས་མཆོག་གི་བཀའ་སློབ་རྣམས་སྙིང་བཅངས་ཀྱིས་བོད་མིའི་སྐུ་ཚབ་ཡང་དག་པ་ཞིག་མཚོན་ཐུབ་དགོས་པ་དང་། བོད་མིའི་ཐུན་མོང་མ་ཡིན་པའི་ཡ་རབས་བཟང་སྤྱོད་དང་ལེགས་བྱང་ལ་གཅེས་འཛིན། ལས་རིགས་ཅི་འདྲ་ཞིག་ཡིན་རུང་དབྱེ་འབྱེད་མེད་པར་ཧུར་ཐག་བྱེད་དགོས་པའི་བཀའ་སློབ་གནང་ཡོད་པ་དང་། ཁོང་ཚོ་ཟླ་འདིའི་ཕྱི་ཚེས་ ༡༨ ཉིན་ཁེ་ན་ཌའི་གྲོང་ཁྱེར་ཁེལ་ག་རིར་གཞིས་ཆགས་ཡོད་འདུག གསར་འགོད་པ། པདྨ་མཚོ།