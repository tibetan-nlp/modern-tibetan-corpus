དྷ་རམ་ས་ལའི་གནད་དོན་གླེང་སྲིད་པ་རེད།

ཞི་ཅིན་ཕིན་རྒྱ་གར་ནང་སྐོར་སྐྱོད་སྐབས་རྒྱ་གར་གཞུང་ལ། ༧གོང་ས་མཆོག་གི་གནང་ཕྱོགས་དང་བོད་མིའི་སྒྲིག་འཛུགས་དྷ་རམ་ས་ལར་གནས་ཆོག་མིན་གླེང་སློང་ཡོང་གི་རེད་ཟེར། གཟའ་སྤེན་པའི་ཉིན་རྒྱ་གར་དུས་བབ་དྲ་རྒྱའི་ཐོག པེ་ཅིན་ནང་ཡོད་པའི་རྒྱ་ནག་དམར་ཤོག་ཚོགས་པའི་སློབ་གྲྭའི་རྒྱ་གར་གནད་དོན་ཆེད་མཁས་པ་མཱ་ཅཱ་ལི་ (Ma Jiali) ཡིས་ཟླ་འདིའི་ནང་རྒྱ་ནག་གི་སྲིད་འཛིན་ཞི་ཅིན་ཕིན་རྒྱ་གར་ནང་སྐོར་སྐྱོད་བྱེད་སྐབས། རྒྱ་གར་གྱི་དཔོན་རིགས་ཚོར་༧གོང་ས་མཆོག་གི་གནང་སྒོ་ཇི་ཡིན་དང་རྒྱ་གར་ནང་བོད་ མིའི་སྒྲིག་འཛུགས་གནས་ཆོག་མིན་ཐོག་གླེང་སློང་ཡོང་རྒྱུ་ཡིན་སྐོར་སོགས་བརྗོད་འདུག འདིའི་ཐད་མཱ་ཅཱ་ལིས། “ཐེངས་འདིར་སྲིད་འཛིན་ཞི་ཅིན་ཕིན་གྱིས་རྒྱ་གར་གྱི་དབུ་ཁྲིད་ཐུག་སྐབས་རྒྱ་གར་གཞུང་གིས་དེ་སྔོན་ཁས་ལེན་གནང་པ་ལྟར། བོད་མི་ཚོས་རྒྱ་ནག་ལ་དམིགས་པའི་ཆབ་སྲིད་ལས་འགུལ་རིགས་སྤེལ་རྒྱུ་མཚམས་འཇོག་དགོས་པ་ནན་སྐུལ་བྱ་སྲིད་པ་རེད”ཅེས་དང་། ད་དུང་ཁོས། “བཙན་བྱོལ་བོད་གཞུང་ནི་རྒྱ་ནག་ལ་དམིགས་པའི་ཆབ་སྲིད་ལས་འགུལ་སྤེལ་མཁན་གྱི་སྒྲིག་འཛུགས་ཤིག་ཡིན་སྟབས། དེ་སྔོན་རྒྱ་གར་གཞུང་གིས་རྒྱ་ནག་གཅིག་གི་ལམ་ལུགས་ལ་རྒྱབ་སྐྱོར་བྱ་རྒྱུའི་ཁས་ལེན་བྱས་པ་ལྟར་ལག་བསྟར་དོལ་འཁྱོལ་བྱས་ཏེ། རྒྱ་ནག་ཁ་བྲལ་གཏོང་མཁན་ལ་གཙིགས་ཆེན་བྱས་ན་འགྲིག་གི་མེད” ཅེས་སོགས་བརྗོད་འདུག རྒྱ་གར་དུས་བབ་ཀྱིས་མཱ་ཅཱ་ལི་ལ། ད་རེབ་ཞི་ཅིན་ཕིན་གྱིས་དྷ་རམ་ས་ལར་ཡོད་པའི་བཙན་བྱོལ་བོད་གཞུང་སྒོ་རྒྱག་དགོས་པའི་ཐད་གླེང་སློང་བྱེད་སྲིད་སྐོར་དྲིས་པར་ཁོས། “ང་ཚོའི་ངོས་ནས་ད་རེབ་སྲིད་འཛིན་གྱིས་གནད་དོན་དེའི་སྐོར་གླེང་སློང་བྱེད་པར་རེ་བ་བྱེད་ཀྱིན་ཡོད། ཞི་ཆིན་ཕིན་ཁོ་རང་གི་ངོས་ནས་ཀྱང་རྒྱ་གར་གྱི་དབུ་ཁྲིད་ཚོར་ཐུག་འཕྲད་སྐབས་གནད་དོན་འདིའི་ཐད་གོ་བསྡུར་བྱ་དགོས་པ་ཞིག་ཆགས་ཡོད” ཅེས་བརྗོད་འདུག ༢༠༠༢ ལོར་རྒྱ་ནག་གཞུང་དང་བོད་མིའི་སྒྲིག་འཛུགས་བར་གྱི་འབྲེལ་ལམ་བསྐྱར་གསོ་བྱུང་བ་ནས་བཟུང་། ད་བར་༧གོང་ས་མཆོག་གི་དམིགས་བསལ་སྐུ་ཚབ་དང་རྒྱ་ནག་འཐབ་ཕྱོགས་གཅིག་འགྱུར་པུའུ་ཡི་དཔོན་རིགས་བར་འབྲེལ་མོལ་ཐེངས་ ༩ ཙམ་བྱས་ཡོད་ཀྱང་། རྒྱ་ནག་གཞུང་གིས་བོད་དབང་བསྒྱུར་བྱས་པར་༧གོང་ས་མཆོག་གིས་ངོ་རྒོལ་དང་ངོས་བཞེས་གང་ཡང་གནང་གི་མེད་པའི་འགྲེལ་བརྗོད་དང་། ༧གོང་ས་མཆོག་གིས་བོད་སྐད་བོད་ཡིག་སྤྱོད་ཡུལ་གྱི་བོད་ས་ཡོངས་རྫོགས་རྒྱ་ནག་མེས་རྒྱལ་ཁྱིམ་ཚང་ཆེན་མོའི་མངའ་ཁོངས་ཡིན་པ་ངོས་བཞེས་མ་གནང་ཚེ། རྒྱ་ནག་གཞུང་དང་བོད་མིའི་སྒྲིག་འཛུགས་བར་དོན་ཕན་ལྡན་པའི་འབྲེལ་མོལ་ཞིག་ཡོང་ཐབས་མེད་སྐོར་སྔ་རྗེས་རིམ་པར་བརྗོད་ཡོད་ཀྱང་། ཉེ་ལམ་བོད་ཀྱི་རྒྱལ་ས་ལྷ་སའི་གསར་འགྱུར་བརྒྱུད་ལམ་ཞིག་ཐོག་རྒྱ་ནག་གི་འབྲེལ་ཡོད་མགོ་ཁྲིད་ཅིག་གིས་༧གོང་ས་མཆོག་གི་དམིགས་བསལ་སྐུ་ཚབ་དང་རྒྱ་ནག་གཞུང་བར་བོད་དོན་དཀའ་རྙོག་སེལ་ཐབས་བྱ་རྒྱུའི་འདོད་མོས་ཡོད་སྐོར་ཞིག་ཀྱང་བསྒྲགས་ཡོད། གནས་ཚུལ་དེའི་ཐོག་མཱ་ཅཱ་ལི་ལ་བསམ་ཚུལ་གང་ཡོད་དྲིས་པར་ཁོས། “ཏཱ་ལའི་བླ་མས་བོད་སྐད་བོད་ཡིག་སྤྱོད་ཡུལ་གྱི་བོད་ས་ཡོངས་རྫོགས་ནང་ཚད་མཐོའི་རང་སྐྱོང་གནས་བབ་དགོས་ལུགས་བརྗོད་དེ། དོན་དངོས་ཐོག་བོད་མི་ཚོར་བོད་རང་བཙན་སྒྲུབ་ཐབས་བརྒྱུད་སྐུལ་བྱེད་བཞིན་ཡོད་ཀྱང་། ང་ཚོས་ད་དུང་ཁོང་གི་སྐུ་ཚབ་དང་མཉམ་དུ་འབྲེལ་མོལ་བྱས་ཏེ་བོད་དོན་དཀའ་རྙོག་སེལ་ཐབས་བྱ་རྒྱུའི་འདོད་པ་ཡོད” ཅེས་སོགས་བརྗོད་འདུག གསར་འགོད་པ། དོན་གྲུབ།