རྒན་རྒོན་གཉིས་ཀྱི་རེ་བ།

དྷ་རམ་ས་ལར་གནས་སྡོད་འཇིགས་བྲལ་གློག་བརྙན་བཟོ་སྐྲུན་པ་དོན་འགྲུབ་དབང་ཆེན་ལགས་ཀྱི་ཕ་མ་གཉིས་དང་གླེང་མོལ་བྱས། ད་ལོའི་ཕྱི་ཟླ་ ༦ ཚེས་ ༥ ཉིན་འཇིགས་བྲལ་གློག་བརྙན་བཟོ་སྐྲུན་པ་དོན་འགྲུབ་དབང་ཆེན་ལགས་རྒྱའི་བཙོན་འོག་ནས་ལོ་དྲུག་གི་དུས་ཡུན་རྫོགས་ཏེ་ཕྱིར་རང་ཁྱིམ་དུ་ལོག་ཡོད་པ་དང་། ཟླ་སྔོན་མའི་ཚེས་ ༢༢ ཉིན་ཨ་རིའི་ནེའུ་ཡོག་ནང་རྟེན་གཞི་བྱས་པའི་འགྲོ་བ་མིའི་ཐེབས་རྩ་ཁང་གིས་ ༢༠༡༤ ལོའི་རྣམ་དཔྱོད་ལྡན་པའི་གཟེངས་རྟགས་སྤྲོད་ཡུལ་གྲས་སུ་དོན་འགྲུབ་དབང་ཆེན་ལགས་བདམས་པ་དང་བསྟུན་ཏེ། དེ་རིང་འདི་གའི་གསར་འགོད་པ་ཆེད་དུ་དྷ་རམ་ས་ལར་གནས་བཞུགས་དོན་གྲུབ་དབང་ཆེན་གྱི་ཕ་མ་གཉིས་ཀྱི་སར་བཅར་ཏེ། ཁོང་གཉིས་དང་དོན་འགྲུབ་དབང་ཆེན་གྱི་གནས་སྟངས་གང་འདྲ་ཡིན་རྒྱུས་ལོན་བྱས་ཡོད། དྷ་སྟེང་བོད་ཁྱིམ་ཉེ་འཁྲིས་སུ་རྒྱ་གར་ཁང་པ་གླས་ཏེ་སྡོད་མཁན་དོན་འགྲུབ་དབང་ཆེན་གྱི་ཨ་ཕ་རྡོ་རྗེ་ཚེ་རིང་ལགས་ད་ལྟ་རང་ལོ་ ༧༥ དང་། ཨ་མ་རྡོ་རྗེ་མཚོ་ལགས་ད་ལྟ་རང་ལོ་ ༧༤ ཡིན་ཞིང་། དོན་འགྲུབ་དབང་ཆེན་གྱི་བཟའ་ཟླ་ལྷ་མོ་མཚོ་དང་བྱིས་པ་བཞི་ད་ལྟ་ཨ་རིར་བསྡད་ཡོད་འདུག ཨ་ཕ་རྡོ་རྗེ་ཚེ་རིང་ལགས་ཀྱིས་ངོ་སྤྲོད་གནང་བ་ལྟར་ན། དོན་འགྲུབ་དབང་ཆེན་གྱི་ཕ་མ་གཉིས་དང་བཟའ་ཟླ་བུ་ཕྲུག་སོགས་ཕྱི་ལོགས་སུ་ཡོད་སྟབས། ད་ལྟ་ཁོང་ཚང་གི་ཕ་ཡུལ་མཚོ་སྔོན་བ་ཡན་ཁོ་ཚེ་སྡེ་བའི་རང་ཁྱིམ་དུ་སུ་གང་ཡང་མེད་པར། སྡོད་ཁང་གཞིས་ཀ་སོགས་ཀྱང་ཧ་ལམ་མེད་པ་ཆགས་ཡོད་སྟབས། དོན་འགྲུབ་དབང་ཆེན་ད་ལྟ་ཁོ་རང་གི་གཅེན་པོ་དང་གཅེན་མོ་གཉིས་ཀྱི་བདག་སྐྱོང་འོག ཁྱིམ་ཚང་དེ་གཉིས་ནང་ཕར་འགྲོ་ཚུར་འགྲོ་བྱས་ཏེ་བསྡད་ཡོད་སྐོར་བརྗོད་བྱུང་། དོན་འགྲུབ་དབང་ཆེན་བཙོན་གྲོལ་ཐོབ་པར་ཕ་མ་གཉིས་ལ་སེམས་ཚོར་གང་འདྲ་བྱུང་སོང་ཞེས་དྲིས་པར། ཨ་ཕ་རྡོ་རྗེས་ཚེ་རིང་ལགས་ཀྱིས། སྔོན་མ་ཡིན་ན་རྒྱ་ཡི་ཁྲིམས་བཙན་པོ་ཡིན་སྟབས། ཀློད་གྲོལ་གཏོང་གི་མ་རེད་བསམ་སོང་། སེམས་ཁྲལ་ཞེ་དྲགས་བྱུང་སོང་། རྗེས་མ་ཡིན་ན་འཛམ་གླིང་གི་ཕྱོགས་གང་སར་ཁོ་རང་བདག་པོ་བརྒྱབ་སྟེ་ཁོ་རང་ཀློད་གྲོལ་བཏང་རྗེས་ངེད་གཉིས་ཧ་ཅང་དགའ་སོང་། ག་རེ་རེད་ཟེར་ན། ཁོ་རང་གིས་བོད་ནང་གི་དངོས་ཡོད་གནས་ཚུལ་དང་ལས་རྒྱུ་འབྲས་ཀྱི་ལས་ཀ་བྱས་པ་རེད། མཚམས་རེར་བསམ་བློ་བཏང་ན་ང་རང་ལ་སྤོབས་པ་སྐྱེ་ཡི་འདུག ཅེས་བརྗོད་བྱུང་། ཁོང་ལ་དོན་འགྲུབ་དབང་ཆེན་བཙོན་གྲོལ་ཐོབ་རྗེས་འབྲེལ་བ་བྱུང་ཡོད་མེད་དང་། ཁོང་གི་གཟུགས་པོའི་གནས་སྟངས་ག་འདྲ་ཡིན་དྲིས་པར། ཕ་ཡུལ་ལ་ཁ་པར་བཏང་སྟེ་བུ་དང་འབྲེལ་བ་ཐེངས་གསུམ་བཞི་ཞིག་ལ་བྱུང་སོང་། ཁོ་རང་ལ་ན་ཚ་འདྲ་ཡོད་མེད་དྲིས་པ་ལས་སྐད་ཆ་གཞན་བཤད་ཐུབ་མ་སོང་། གང་ཡིན་ཟེར་ན་ཁོ་རང་རྒྱ་ནག་གཞུང་གི་འོག་ན་བསྡད་ཡོད་སྟབས་རང་དབང་གང་ཡང་ཡོད་པ་མ་རེད། ཁོ་རང་གིས་ཕ་མ་གཉིས་ཀྱིས་སེམས་སྡུག་བྱེད་རྒྱུ་རེད་བསམ་པ་ཡིན་རྒྱུ་རེད། ཁ་པར་ནང་ནས་གཟུགས་པོ་བདེ་བོ་ཡིན་ལབ་སོང་། ཡིན་ནའང་ཕ་ཡུལ་གྱི་མི་གཞན་པས་བཤད་པ་ལྟར་ན། དོན་འགྲུབ་དབང་ཆེན་ནད་པ་ཆགས་འདུག་ཟེར་གྱིན་འདུག དེ་ཡིན་དང་ཡིན། སྔོན་མ་རྒྱའི་བཙོན་ཁང་དུ་གཅར་རྡུང་མནར་གཅོད་ག་ཚོད་མྱངས་ཡོད་མེད་ང་ཚོ་ཚང་མས་ཤེས་ཀྱི་ཡོད་པ་རེད། ང་ཚོས་རེ་བ་ཆེ་ཤོས་དེ་ཁོ་རང་ཕྱི་རྒྱལ་རང་དབང་ལུང་པ་ཞིག་ལ་བླངས་ཏེ། ཁོ་རང་གི་ན་ཚ་ལ་སྨན་བཅོས་དང་བཟའ་ཚང་ལྷན་འཛོམས་ཤིག་ཡོང་རྒྱུ་དེ་ཡིན། ཞེས་བརྗོད་བྱུང་། གསར་འགོད་པས་གལ་སྲིད་རྒྱ་ནག་གིས་དོན་འགྲུབ་དབང་ཆེན་ཕྱི་ལོགས་སུ་མ་བཏང་ན། ཕ་མ་གཉིས་བོད་དུ་ཁོང་ལ་ལྟ་རུ་འགྲོ་འདོད་ཡོད་མེད་དྲིས་པར་ཁོང་གིས། དོན་འགྲུབ་དབང་ཆེན་ཕྱི་ལོགས་ལ་སྨན་བཅོས་བྱེད་པར་གཏོང་གི་རེད་བསམ་གྱི་ཡོད། ང་ཚོས་རྒྱ་ནག་གཞུང་ལ་ཡིད་ཆེས་བྱེད་ཀྱིན་ཡོད། གང་ཡིན་ཟེར་ན་ཁོ་རང་གིས་རྒྱ་ནག་གི་ཁྲིམས་བརྩིས་ཏེ་ལོ་ ༦ ཙམ་རིང་བཙོན་ནས་བསྡད་པ་རེད། གལ་སྲིད་ཁོ་རང་ཕྱི་ལོགས་ལ་མ་བཏང་བ་ཡིན་ན། ངེད་རྒན་རྒོན་གཉིས་བོད་ནང་ཁོ་ལ་ལྟ་རུ་མི་འགྲོ་རྒྱུ་ཡིན། ཡིན་ནའང་གནས་ཚུལ་མང་པོ་ཞིག་ལ་བལྟས་ཡོང་ན། ངེད་གཉིས་ཕར་འགྲོ་མ་དགོས་པར་ཁོ་ཕྱི་ལོགས་ཤིག་ལ་བཏང་ཨེ་ཡོང་བསམ་ནས་རེ་བ་རྒྱག་གི་ཡོད། ཅེས་བརྗོད་བྱུང་། ཟླ་སྔོན་མའི་ནང་དོན་འགྲུབ་དབང་ཆེན་ལ་ཨ་རིའི་འགྲོ་བ་མིའི་ཐོབ་ཐང་ཚོགས་པ་ཞིག་གིས་གཟེངས་རྟགས་ཤིག་སྤྲད་པ་དེ་གོ་ཡོད་མེད་དྲིས་པར། ཕ་རྡོ་རྗེ་ཚེ་རིང་ལགས་ཀྱིས། གོ་སོང་། ལམ་སང་གོ་སོང་། ཕྱི་རྒྱལ་བ་ཚོ་རྒྱ་མི་འདྲ་བོ་མིན་པར་དྲང་བདེན་ལ་རྒྱབ་སྐྱོར་དང་ལས་རྒྱུ་འབྲས་ཡོད་པར་ངོས་འཛིན་བྱེད་ཀྱི་ཡོད། དོན་འགྲུབ་དབང་ཆེན་གྱིས་སྙིང་སྟོབས་ཆེན་པོའི་ཐོག་ནས་བོད་ནང་གི་དངོས་ཡོད་གནས་ཚུལ་ར་སྤྲོད་བྱས་པ་དེ་དྲང་བདེན་ཡིན་པར་ཁས་ལེན་བྱས་པ་ཞིག་རེད། ཁོ་རང་ལ་གཟེངས་རྟགས་སྤྲད་པ་དེར་ངེད་གཉིས་ཧ་ཅང་དགའ་བོ་བྱུང་སོང་། ཚོགས་པ་དེ་ཐུགས་རྗེ་ཆེ། ཞེས་བརྗོད་བྱུང་། མཇུག་ཏུ་གསར་འགོད་པས་ཁོང་རྒན་རྒོན་གཉིས་ཀྱི་འཚོ་བའི་ཐད་དཀའ་ངལ་ཡོད་མེད་དྲིས་པར། ཨ་ཕ་རྡོ་རྗེ་ཚེ་རིང་ལགས་ཀྱིས། གཞུང་གིས་ང་རང་ཆབ་སྲིད་བཙོན་པའི་ནང་བཞག་ནས་ཟླ་རེར་ཧིན་སྒོར་ ༦༠༠༠ གནང་གི་འདུག སྔོན་མ་ཡིན་ན་བག་ལེབ་བཙོང་སྟེ་སོ་སོས་ཀྱང་དངུལ་ཕྲན་བུ་རེ་བཙལ་ཐུབ་ཀྱང་། རྗེས་སུ་རྒྱ་གར་ཁང་བདག་གིས་རྙོག་གྲ་ཡང་ཡང་བཤད་ནས་སྡོད་བཅུག་མ་སོང་། ང་ཚོ་ཁང་པ་འདིར་སྤོས་རྗེས་ཡར་མར་ལམ་ཐག་རིང་པོ་ཡིན་སྟབས་བག་ལེབ་འཚོང་ཐུབ་ཀྱི་མི་འདུག ད་ལྟ་ཁང་གླ་ཟླ་རེར་ཧིན་སྒོར་ ༢༥༠༠ རེ་སྤྲད་ནས་བསྡད་ཡོད་ཀྱང་། གཞུང་གི་ཐུགས་རྗེ་བཀའ་དྲིན་འོག་དཀའ་ངལ་ཆེན་པོ་མི་འདུག ཅེས་བརྗོད་བྱུང་། མཇུག་ཏུ་ཁོང་ལ་རེ་བ་འདྲ་ཞུ་རྒྱུ་ཡོད་མེད་དྲིས་པར། དོན་འགྲུབ་དབང་ཆེན་ཕྱི་ལོགས་ཤིག་ལ་གཏོང་རྒྱུ་དེ་བཟའ་མི་ཡོངས་རྫོགས་ཀྱི་རེ་བ་ཆེ་ཤོས་དེ་ཡིན། འདི་འགྲོ་བ་མིའི་ཐོབ་ཐང་ཞིག་ཀྱང་ཡིན་པ་མ་ཟད། རྒྱ་ནག་གཞུང་ཁོ་རང་ཚོའི་ཁྲིམས་ཀྱི་ནང་དུའང་བཟའ་ཚང་ཁ་བྲལ་མི་གཏོང་རྒྱུ་དེ་འཁོད་ཡོད་པ་རེད། འཛམ་གླིང་རྒྱལ་སྤྱིའི་ཚོགས་སྡེ་ཁག་གིས་ཁོ་ལ་རོགས་རམ་རྒྱབ་སྐྱོར་ཞིག་གནང་རྒྱུར་འབོད་སྐུལ་ཞུ་བཞིན་ཡོད། དེ་ནས་ལྷ་མོ་མཚོ་དང་བྱིས་པ་ཚོ་ད་ལྟ་ཨ་རིར་བསྡད་ཡོད་པ་རེད། མ་འོངས་པར་ཁོ་རང་ཚོ་བཟའ་ཚང་ཁ་ཁ་མི་ཆགས་རྒྱུ་དེ་ངེད་རྒན་རྒོན་གཉིས་ཀྱི་རེ་བ་ཆེ་ཤོས་ཡིན། གཞན་པ་བཤད་རྒྱུ་མེད། ཅེས་བརྗོད་བྱུང་། གསར་འགོད་པ། ལྷ་སྐྱབས་རྒྱལ།