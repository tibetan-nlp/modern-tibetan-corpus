ཁེ་ཎ་ཌར་བོད་མི་ཞིག་བསད་འདུག

ཁེ་ཎ་ཌའི་ནང་བོད་པའི་ལོ་གསར་སྤྲོ་སྐྱིད་ཚོགས་པའི་སྟེང་འཁྲུག་འཛིང་ཤོར་ཏེ་བོད་མི་ཞིག་ལ་གྲིས་བརྒྱབ་སྟེ་གྲོངས་ཡོད་པ་དང་གཞན་ཞིག་ལ་རྨས་སྐྱོན་ཕོག་ཡོད་འདུག དབྱིན་ཡིག་གསར་ལམ་ CBC News ཞེས་པའི་སྟེང་གནས་ཚུལ་སྤེལ་བ་ལྟར་ན། ཁེ་ན་ཌར་ཡོད་པའི་བོད་མི་ཚོ་གྲོང་ཁྱེར་ཊོ་རོན་ཊོར་རྟེན་གཞི་བྱས་པའི་གངས་ལྗོངས་ཆོས་ལྡན་གླིང་ (Tibetan Canadian Cultural Centre ) ཞེས་པར་འཛོམས་ཏེ། གཟའ་སྤེན་པའི་མཚན་མོའི་ཆུ་ཚོད་ ༡༡ ནས་མཚན་གུང་གི་ཆུ་ཚོད་ ༢ བར་ལོ་གསར་སྤྲོ་སྐྱིད་བཏང་ཡོད་ཅིང་། མཚན་གུང་ཆུ་ཚོད་ ༣།༢༠ ཡས་མས་ལ་རིག་གཞུང་བསྟི་གནས་ཁང་དེ་གའི་ཕྱི་ལོགས་སུ་འཁྲུག་འཛིང་ཤོར་ཏེ། བོད་མི་ཞིག་ལ་གྲིས་བརྒྱབ་ནས་རྨས་སྐྱོན་ཕོག་རྗེས་སྨན་ཁང་དུ་སྐྱེལ་བའི་ལམ་བར་ནས་གྲོངས་ཡོད་པ་དང་། རྨས་སྐྱོན་ཕོག་པའི་བོད་མི་གཞན་ཞིག་རླངས་འཁོར་ནང་ཡོད་པ་ཉེན་རྟོག་པས་མཐོང་སྟེ་སྨན་ཁང་དུ་སྐྱེལ་ཡོད་ཅིང་། ཉེན་རྟོག་པས་ད་ཆར་རྨས་མ་དེར་འདྲི་རྩད་བྱེད་བཞིན་ཡོད་སྐོར་སོགས་བཀོད་འདུག ཉེན་རྟོག་པ་མེལ་ཁུ་ལེན་ནེ་ (Greg McLane) ཟེར་བ་ཞིག་གིས་སེ་བྷེ་སེ་ ( CBC) གསར་འགོད་པར་བརྗོད་པར། ང་ཚོས་ས་གནས་འདིའི་བོད་མིའི་སྐྱིད་སྡུག་ཚོགས་པའི་ཚོགས་གཙོ་ལ་ཐུག་འཕྲད་བྱས་ཏེ་རྩད་གཅོད་བྱས་རྒྱུ་ཡིན། བོད་པ་ཚོས་འཁྲུག་འཛིང་བྱེད་པ་དེ་ཧ་ཅང་རྒྱུན་ལྡན་ཞིག་ཡིན་པའི་བསམ་བློ་འཁོར་སྲིད་ཀྱང་། མིའི་ཚེ་སྲོག་ཤོར་བ་འདི་ལྟ་བུའི་གནས་ཚུལ་དེ་ངེས་པར་དུ་ཐག་གཅོད་བྱེད་དགོས་པ་ཞིག་ཆགས་ཡོད། ཅེས་བརྗོད་འདུག ད་སྔ་བོད་མི་གཉིས་ཀྱི་མིང་དང་ལས་རིགས། གཞན་འཁྲུག་འཛིང་ཤོར་དགོས་པའི་རྒྱུ་རྐྱེན་སོགས་ཁ་གསལ་བཀོད་མི་འདུག གསར་འགོད་པ། ལྷ་སྐྱབས་རྒྱལ།