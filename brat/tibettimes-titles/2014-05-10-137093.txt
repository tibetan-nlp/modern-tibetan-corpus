
དོལ་རྒྱལ་གནད་དོན་ཐོག་ཆོས་བརྒྱུད་ཚང་མས་འགན་འཁུར་དགོས།

ནོར་ཝེའི་ཚགས་ཤོག་( The Foreigner) ཞེས་པའི་སྟེང་དོལ་རྒྱལ་བ་ཚོས་ནོར་ཝེ་གཞུང་གི་གནད་ཡོད་མི་སྣས་༧གོང་ས་མཆོག་ལ་མཇལ་འཕྲད་མ་གནང་བར་རྒྱབ་སྐྱོར་ཡོད་སྐོར་དང་། ཆིབས་བསྒྱུར་སྐབས་ངོ་རྒོལ་བྱས་པ་བཅས་ལ་བཀའ་ཤག་གིས་གསལ་བསྒྲགས་སྤེལ་ཏེ། རྒྱ་གཞུང་གི་གཡོ་འོག་ཏུ་ཚུད་པའི་དོལ་རྒྱལ་བ་ཚོའི་བྱེད་སྟངས་ལ་བློ་ཕམ་དང་། དོལ་རྒྱལ་གྱི་གནད་དོན་འདི་དགེ་ལུགས་ཙམ་མིན་པར་བོད་ཕྱི་ནང་གཉིས་དང་ཆོས་བརྒྱུད་ཚང་མས་འགན་འཁུར་དགོས་སྐོར་གསུངས་སོང་། དེ་རིང་ཉིན་གུང་ཆུ་ཚོད་ ༡༢།༣༠ སྟེང་དྷ་ས་གངས་སྐྱིད་ཀྱི་ཕྱི་དྲིལ་ལྷག་པ་ཚེ་རིང་དྲན་རྟེན་ཚོགས་ཁང་དུ། བོད་མིའི་སྒྲིག་འཛུགས་ཀྱི་སྲིད་སྐྱོང་བློ་བཟང་སེང་གེ་མཆོག་གིས་༧གོང་ས་མཆོག་ནོར་ཝེ་ནང་ཆིབས་བསྒྱུར་སྐབས། དོལ་རྒྱལ་རྗེས་འབྲང་པ་ཚོས་ངོ་རྒོལ་བྱེད་བཞིན་ཡོད་པ་དང་། ནོར་ཝེ་གཞུང་གི་གནད་ཡོད་མི་སྣ་ཚོས་༧གོང་ས་མཆོག་ལ་མཇལ་འཕྲད་མ་གནང་བ་དེར་རྒྱབ་སྐྱོར་ཡོད་པའི་སྐོར་བརྗོད་པར་བཀའ་ཤག་གིས་གསར་འགོད་གསལ་བསྒྲགས་ཤིག་སྤེལ་སོང་། སྲིད་སྐྱོང་མཆོག་གིས་གསུངས་དོན། ཚང་མས་མཁྱེན་གསལ་ལྟར་ཉིན་འདི་འགར་༧གོང་ས་མཆོག་ཡུ་རོབ་རྒྱལ་ཁབ་ནང་ཆིབས་བསྒྱུར་གནང་དང་གནང་མུས་རེད། དམིགས་བསལ་ནོར་ཝེ་ནང་ཆིབས་བསྒྱུར་སྐྱོང་གི་ཡོད་པ་རེད། ནོར་ཝེ་མི་མང་གིས་དགའ་བསུ་ཆེན་པོའི་ངོས་ནས་༧གོང་ས་མཆོག་ལ་ཕེབས་བསུ་ཞུ་བཞིན་ཡོད་པ་དང་། གསར་འགྱུར་བརྒྱུད་ལམ་ཁག་གིས་འདས་པའི་བདུན་ཕྲག་གཉིས་ཙམ་རིང་གླེང་སློང་ཆེན་པོ་ཞེ་དྲག་བྱུང་བ་རེད། དམིགས་བསལ་གནད་དོན་ཞིག་ལ། ད་ལན་རྒྱ་ནག་གཞུང་གི་གནོན་ཤུགས་འོག ནོར་ཝེའི་གཞུང་གི་གནད་ཡོད་མི་སྣ་ཚོས་ ༧གོང་ས་མཆོག་ལ་མཇལ་འཕྲད་མ་གནང་བ་དེ་རྩ་བ་ཉིད་ནས་འགྲིག་གི་ཡོད་མ་རེད་ཅེས་སྤྱི་མཚུངས་རེད། མི་མང་ངོས་ནས་གཞུང་གི་བྱེད་སྟངས་དེ་ནོར་འཁྲུལ་ཡིན་པ་དང་། ༧གོང་ས་མཆོག་ནོར་ཝེའི་ནང་ཆིབས་བསྒྱུར་བསྐྱངས་པ་དེ་བཀའ་དྲིན་ཆེན་པོ་ཡིན་པའི་རྣམ་པ་ཤུགས་ཆེན་བསྟན་ཡོད་པ་རེད། ཡིན་ནའང་བློ་ཕམ་པ་ཞིག་ལ། དོལ་རྒྱལ་སྟེན་མཁན་ཉུང་ཤས་ཤིག་ལས་མེད་པ་དང་། ཁོང་ཚོ་མང་ཆེ་བ་ཕྱི་རྒྱལ་མི་རིགས་ཆགས་བསྡད་འདུག ཁོ་ཚོས་གསར་འགྱུར་བརྒྱུད་ལམ་ཁག་ནང་། ནོར་ཝེ་གཞུང་གི་གནད་ཡོད་མི་སྣ་ཚོས་༧གོང་ས་མཆོག་ལ་མཇལ་འཕྲད་མ་གནང་བ་དེ་ལ་རྒྱབ་སྐྱོར་ཡོད་ཅེས་བཤད་འདུག དེ་ཐབས་སྐྱོ་བོ་ཞེ་དྲག་རེད། དོལ་རྒྱལ་སྟེན་མཁན་ཚོས་ཆོས་དད་རང་དབང་དང་འགྲོ་བ་མིའི་ཐོབ་ཐང་ཁ་ལ་འཁྱེར་བ་ཞིག་རེད་མ་གཏོགས་ཆབ་སྲིད་རང་འཁྲབ་ཀྱི་ཡོད་པ་གསལ་བོ་ཞེ་དྲག་རེད། གང་ཡིན་ཟེར་ན། རྒྱ་ནག་གཞུང་གི་གནོན་ཤུགས་འོག་ནོར་ཝེའི་གཞུང་གི་གནད་ཡོད་མི་སྣས་༧གོང་ས་མཆོག་ལ་མཇལ་འཕྲད་མ་གནང་བ་དེར་རྒྱབ་སྐྱོར་ཡོད་ཅེས་བཤད་ཡོང་དུས། རྒྱ་ནག་ཆབ་སྲིད་བེད་སྤྱོད་འོག་ཚུད་ཀྱི་ཡོད་པ་གསལ་བོ་ཞེ་དྲག་རེད། དེ་ལ་མཐའ་གཅིག་ཏུ་ངོ་རྒོལ་ཡོད་ཅེས་གསུངས་སོང་། ཁོང་གིས་མུ་མཐུད་དུ་གསུངས་དོན། ད་ལྟའི་བར་ཁོ་ཚོས་ག་རེ་བཤད་བསྡད་ཡོད་པ་རེད་ཟེར་ན། བཙན་བྱོལ་སྤྱི་ཚོགས་ནང་དོལ་རྒྱལ་སྟེན་མཁན་ཚོར་ཆོས་དད་རང་དབང་དང་འགྲོ་བ་མིའི་ཐོབ་ཐང་མེད་པ། སློབ་གྲྭ་དང་གཞིས་ཆགས་ཁག་ནང་དབྱེ་འབྱེད་བྱེད་ཀྱི་ཡོད་པའི་གཞི་མེད་སྐྱོན་འཛུགས་བྱེད་ཀྱི་ཡོད། འདིའི་ཐོག་ལ་རྒྱ་གར་གྱི་འགྲོ་བ་མིའི་ཐོབ་ཐང་ལྟེ་གནས་ཁག་དང་རྒྱལ་སྤྱིའི་ཉེས་ཡངས་ཚོགས་པ། རྒྱལ་སྤྱིའི་འགྲོ་བ་མིའི་ཐོབ་ཐང་ཚོགས་པ། ལྡི་ལིའི་ཁྲིམས་ཁང་བཅས་ཀྱིས་གཞི་མེད་ཡིན་པར་ཐག་གཅོད་བྱས་ཡོད། ལྷག་པར་དུ་དྷ་རམ་ས་ལར་མཚན་ཉིད་དགེ་བཤེས་བཀྲོངས་བའི་ཐོག་རྒྱལ་སྤྱིའི་ཉེས་ཅན་ཉེན་རྟོག་ཚོགས་པ་(INTERPOL)ཡིས་ཞིབ་འཇུག་བྱས་ཡོད། ད་ལྟ་ཁོ་ཚོས་ཆོས་དད་རང་དབང་མེད་པ་དང་དབྱེ་འབྱེད་བྱེད་སོང་ཞེས་ལབ་ཡོང་སྐབས། དེ་རིང་བཀའ་ཤག་ནས་དམིགས་བསལ་གསལ་བཤད་ག་རེ་གནང་དགོས་བྱུང་སོང་ཟེར་ན། བོད་མི་སུ་ཡིན་རུང་དཔྱ་ཁྲལ་ལག་དེབ་དགོས་ཀྱི་ཡོད། དཔྱ་ཁྲལ་ལག་དེབ་དེ་དཔལ་འབྱོར་ལས་ཁུངས་ནས་གནང་གི་ཡོད། རྒྱ་གར་ནང་སྡོད་གནས་ཐུབ་པར་སྐྱབས་བཅོལ་ལག་དེབ་(R.C)དགོས་ཀྱི་ཡོད། སྐྱབས་བཅོལ་ལག་དེབ་རྒྱ་གར་གཞུང་གིས་གནང་གི་ཡོད་ཀྱང་དེར་རག་པ་ལ་ས་གནས་མགོ་འཛིན་དང་བདེ་སྲུང་ལས་ཁུངས་ཀྱི་རྒྱབ་གཉེར་ཡི་གེ་དགོས་ཀྱི་ཡོད། བོད་མི་སུ་ཡིན་རུང་ཕྱི་རྒྱལ་དུ་འགྲོ་བར་དེབ་སེར་བོ་(I.C) དགོས་ཀྱི་ཡོད། དེ་རྒྱ་གར་གཞུང་གིས་གནང་གི་ཡོད་ཀྱང་། དེ་བཟོ་བར་རྒྱབ་གཉེར་བོད་མིའི་སྒྲིག་འཛུགས་ཀྱིས་གནང་དགོས་ཀྱི་ཡོད། དེར་བརྟེན། རྒྱ་གར་ནང་ཡོད་པའི་དོལ་རྒྱལ་སྟེན་མཁན་ཁོ་ཚོ་གཞིས་ཆགས་ཁག་ནང་ཡོད་ན་ཁོ་ཚོར་དཔྱ་ཁྲ་ལག་དེབ་ཡོད་དགོས་པ་ཆགས་ཡོད། དཔྱ་ཁྲ་ལག་དེབ་གཞིར་བཟུང་ཐོག་སློབ་གྲྭར་ཚུད་དང་མ་ཚུད། དེ་བཞིན་འཕྲོད་བསྟེན་དང་ཤེས་ཡོན་སོགས་ཀྱི་མཐུན་རྐྱེན་གང་ཡོད་པ་སྤྱི་མཚུངས་གནང་གི་ཡོད། དམིགས་བསལ་རྒྱ་གར་ནང་གནས་པར་སྐྱབས་བཅོལ་ལག་དེབ་དགོས་ཀྱི་ཡོད། སྐྱབས་བཅོལ་ལག་དེབ་དེ་བོད་མིའི་སྒྲིག་འཛུགས་ཀྱི་རྒྱབ་གཉེར་བརྒྱུད་ནས་རག་པ་རེད་མ་གཏོགས་གཞན་དཀའ་ལས་ཁག་པོ་རེད། དེར་བརྟེན། གལ་སྲིད་བོད་མིའི་སྒྲིག་འཛུགས་ཐོག་ནས་དོལ་རྒྱལ་སྟེན་མཁན་ལ་དབྱེ་འབྱེད་བྱེད་དགོས་ཡོད་ན་དཔྱ་ཁྲལ་ལག་དེབ་དང་སྐྱབས་བཅོལ་ལག་དེབ་སོགས་ཀྱི་ཐོག་ནས་དབྱེ་བ་འབྱེད་ཆོག་ཆོག་ཡོད་ཀྱང་། ད་བར་དབྱེ་བ་ཕྱེས་པའི་གནས་ཚུལ་བཤད་རྒྱུ་མེད་སྟབས། དོལ་རྒྱལ་སྟེན་མཁན་ཚོ་ཡང་རྒྱ་གར་ནང་གནས་ཐུབ་ཀྱི་ཡོད་པ་རེད། དམིགས་བསལ་ཕྱི་རྒྱལ་ནང་འགྲོ་བ་ཡིན་ན་ལག་དེབ་སེར་པོ་དགོས་ཀྱི་ཡོད། ཕྱི་རྒྱལ་ཏུ་ཡོད་པའི་དོལ་རྒྱལ་སྟེན་མཁན་མང་ཆེ་བས་ལག་དེབ་སེར་བོ་འཁྱེར་ཏེ་འགྲོ་བསྡད་ཡོད། དེ་བོད་མིའི་སྒྲིག་འཛུགས་ཀྱི་རྒྱབ་གཉེར་ཡོད་པའི་ཐོག་བྱུང་བ་རེད། ཁོ་ཚོས་ཕྱི་རྒྱལ་དུ་སྐྱབས་བཅོལ་ཞུ་སྐབས་བཙན་བྱོལ་སྒྲིག་འཛུགས་ནང་ཆོས་དད་རང་དབང་མེད་པའི་སྐྱབས་བཅོལ་ཞུས་ཡོད་མདོག་ཁ་བོ་རེད་དེ། ཡིན་ནའང་། སོ་སོའི་ལག་པའི་ནང་ཡོད་པའི་ཡིག་ཆར་བོད་མིའི་སྒྲིག་འཛུགས་ཀྱིས་རྒྱབ་གཉེར་གནང་བ་གསལ་བོ་ཡིན་དུས། ཆོས་དད་རང་དབང་མེད་ན་ཕྱི་རྒྱལ་ལ་འགྲོ་བའི་ཡིག་ཆ་དེ་གང་ནས་རག་པ་རེད། འདི་ཚོའི་ཐོག་ནས་བོད་མིའི་སྒྲིག་འཛུགས་ཀྱིས་དོལ་རྒྱལ་སྟེན་མཁན་ལ་དབྱེ་འབྱེད་བྱེད་ཀྱི་མེད་པ་དང་ཁོ་ཚོའི་སྐྱོན་འཛུགས་དེ་གཞི་མེད་ཡིན་པ་གསལ་བོ་རེད་ཅེས་ཞུ་རྒྱུ་ཡིན། ཞེས་གསུངས་སོང་། མཇུག་ཏུ་༧གོང་ས་མཆོག་གི་སྐུ་ཕྱྭ་སྲུང་སྐྱོབ་ཐད་ཁོང་གིས། དོལ་རྒྱལ་སྟེན་མཁན་ཚོས་ཨ་རི་དང་ད་རེབ་ཡུ་རོབ་ནང་མི་ཉུང་ཤས་ཤིག་གིས་ངོ་རྒོལ་བྱས་ཡོང་སྐབས། དེའི་བརྡ་ལན་ག་རེ་རེད་ཟེར་ན། དོལ་རྒྱལ་སྟེན་མཁན་ཚོ་ཆབ་སྲིད་རང་འཁྲབ་པའི་ཐོག་ནས་༧གོང་ས་མཆོག་ལ་མཚན་སྨད་ཞུས་པ་ཆགས་བསྡད་ཡོད་སྟབས། དོལ་རྒྱལ་གྱི་གནད་དོན་དེ་དགེ་ལུགས་གཅིག་པུའི་གནད་དོན་མིན་པར་ཆོས་བརྒྱུད་ཚང་མས་གནད་དོན་ཆགས་ཡོད་པ་དང་། ཆོས་བརྒྱུད་ཚང་མ་དང་བོད་ཕྱི་ནང་ཚང་མས་འགན་འཁུར་དགོས་པ་དེ་གསལ་བོ་ཞེ་དྲག་རེད། དེའི་ནང་ནས་ཀྱང་ཨ་རི་དང་རྒྱ་གར་གྱི་གསང་བའི་སྙན་ཐོའི་ནང་ལ་དོལ་རྒྱལ་ཐོག་ནས་༧གོང་ས་མཆོག་གི་སྐུ་ཕྱྭར་ཉེན་ཁ་ཡོད་པ་གསལ་ཡོད་སྟབས། བོད་ཕྱི་ནང་གཉིས་ཀྱི་མི་ཚང་མ་དང་ཆོས་བརྒྱུད་ཚང་མས་འགན་འཁུར་གནང་རོགས་གནང་ཞེས་ཞུ་རྒྱུ་ཡིན། ཞེས་གསུངས་སོང་། དེའི་རྗེས་གསར་འགོད་པས་ཉེ་སྔོན ༧གོང་ས་མཆོག་སན་ཧྥུ་རན་སེ་སི་ཀོ་ནང་ཕེབས་སྐབས་ཕྱི་རྒྱལ་ཨ་ནེ་ཞིག་གིས་༧གོང་ས་མཆོག་བཞུགས་སའི་མགྲོན་ཁང་དུ་ངོ་རྒོལ་བྱས་པའི་གནས་སྟངས་ག་འདྲ་ཆགས་ཡོད་མེད་དྲིས་པར། སྲིད་སྐྱོང་མཆོག་གིས་དེའི་སྐོར་ལ་བཀའ་ཤག་ནས་ཚོགས་ཆུང་ཞིག་བཙུགས་ནས་ཞིབ་འཇུག་གནང་དང་གནང་མུས་རེད་ཅེས་བཀའ་ལན་སྐྱོན་སོང་། གསར་འགོད་པ། ལྷ་སྐྱབས་རྒྱལ།