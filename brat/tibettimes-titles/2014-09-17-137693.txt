
གཞོན་ནུའི་འགན་འཛིན་ལྷན་ཚོཊ་ཀྱི་གྲོས་ཆོད་ངོས་ལེན་མེད།

བོད་ཀྱི་གཞོན་ནུའི་རང་བཙན་ལྟ་བ་ལས་དབུ་མའི་ལམ་དུ་སྐྱོད་མཁན་ས་གནས་ཁག་བརྒྱད་ཀྱིས་ཚོགས་འདུ་བསྐོངས་ཏེ་གཞོན་ནུའི་འགན་འཛིན་ལྷན་ཚོགས་སྟེང་གི་གྲོས་ཆོད་ཁག་ལ་ངོས་ལེན་མེད་པའི་གྲོས་ཆོད་བཞག་འདུག བོད་ཀྱི་གཞོན་ནུ་ལྷན་ཚོགས་ཀྱི་ས་གནས་ཁག་བརྒྱད་དེ་མོན་གྷོ་དང་སྦེལ་ཀོབ། ལ་དྭགས། ཀོ་ལི་གྷལ། ཧོན་སོར། ཌལ་ཧོར། སྤོན་གྲོ བྷིང་ལོར་བཅས་ཀྱིས་ཚོགས་འདུ་ཚོགས་ཏེ། ཉེ་ལམ་འབྲས་ལྗོངས་རྒྱལ་ས་སྒང་ཏོག་ནས་ཚོགས་པའི་བོད་ཀྱི་གཞོན་ནུ་ལྷན་ཚོགས་ཀྱི་འགན་འཛིན་ལྷན་ཚོགས་ཐེངས་ ༤༥ པའི་སྟེང་། གོང་གསལ་ས་གནས་ཁག་བརྒྱད་དང་འབྲེལ་བའི་གྲོས་ཚོད་དོན་ཚན་ ༣ བཞག་ཡོད་པ་དེར་ངོས་ལེན་མེད་པའི་གསལ་བསྒྲགས་སྤེལ་འདུག དེ་རིང་འདི་གའི་གསར་ཁང་གིས་ཁ་པར་བརྒྱུད་ས་གནས་ཁག་བརྒྱད་ཀྱི་ཚོགས་གཙོ་བྱ་ཉལ་ཚེ་རིང་ལྷ་སྐྱབས་ལགས་སུ། ཐེངས་འདིར་ཚོགས་བཅར་བ་ག་ཚོད་ཡོད་མེད་སོགས་བཅར་འདྲི་ཞུས་པར། ཁོང་གིས་ད་རེབ་ཀྱི་ཚོགས་འདུའི་སྟེང་དངོས་སུ་ཚོགས་ཞུགས་གནང་མཁན་ས་གནས་ཁག་ ༤ ཡི་རྒྱུན་ལས་དང་སྐབས་སྔ་མའི་རྒྱུན་ལས་བཅས་མི་ ༢༧ ཙམ་འཛོམས་ཡོད། ལ་དྭགས་དང་སྤོན་གྲོ ཌལ་ཧོར། བྷིང་ལོར་བཞི་ཕེབས་མ་ཐུབ་པ་དེ་གང་ཡིན་ཟེར་ན། ལ་དྭགས་ནང་ཁ་སང་དེ་རིང་ཆུ་ལོག་གི་དཀའ་ངལ་ཞིག་འཕྲད་འདུག ཐ་ན་ང་ཚོའི་བར་ཁ་པར་ཡང་མཐུད་མ་ཐུབ་པའི་དཀའ་ངལ་བྱུང་ཡང་། མཐའ་མ་ཁོ་རང་ཚོས་དྲ་ཐོག་ནས་ཡི་གེ་འབྱོར་སོང་། དེ་བཞིན་ཌལ་ཧོར་དང་སྤོན་གྲོ་གཉིས་ཀྱང་ཚོགས་འདིར་བཅར་རྩིས་ཡོད་ཀྱང་ཚོགས་འདུ་ཚོགས་ཁ་ཏག་ཏག་ལ་རྒྱུན་ལས་སྒེར་གྱི་དཀའ་ངལ་དབང་གིས་ཕེབས་ཐུབ་མ་སོང་། བྷིང་ལོར་ལ་མཚོན་ན་རྒྱུན་ལས་དང་ཚོགས་མི་ཕལ་ཆེ་བ་སློབ་ཕྲུག་ཆགས་ཡོད་པ་རེད། ཐོག་མ་ང་ཚོས་གཟའ་ཉི་མར་ཚོགས་འདུ་འཚོགས་རྒྱུ་བྱས་ཀྱང་ས་གནས་གཞན་ལ་ལྟ་དགོས་དུས། གཟའ་ཟླ་བ་ལ་ཚོགས་དགོས་བྱུང་སྟེ་སློབ་ཕྲུག་དེ་ཚོ་ཕེབས་ཐུབ་ཡོད་པ་མ་རེད། ལྷག་པར་དུ་ཁོ་རང་ཚོ་ད་ལྟ་ཡིག་ཚད་ཀྱི་སྐབས་ལ་འཁེལ་འདུག ཁོ་རང་ཚོས་ཡིག་ངག་གཉིས་ཐོག་ནས་གང་འབྱོར་བ་དེ་ད་རེབ་ཚོགས་འདུའི་ནང་གསལ་བཤད་བྱས་ཡོད། ཐེངས་འདིའི་ཚོགས་འདུའི་སྟེང་གྲོས་ཆོད་གང་བཞག་པ་དེར་ཁོ་རང་ཚོས་རྒྱབ་སྐྱོར་ཆ་ཚང་ཡོད་པའི་ཐོག་ནས་སྤྱི་མོས་བྱུང་བ་རེད། ཅེས་ལན་བསྐྱོན་སོང་། གསལ་བསྒྲགས་ནང་འཁོད་དོན། བོད་ཀྱི་གཞོན་ནུ་ལྷན་ཚོགས་ཀྱི་ཚོགས་ཆེན་ཐེངས་ ༡༥ སྔ་སྣུར་གྱིས་དྷ་སར་ཕྱི་ལོ་ ༢༠༡༣ ཕྱི་ཟླ་ ༥ ཚེས་ ༢༧ ནས་ཕྱི་ཟླ་ ༦ ཚེས་ ༡ བར་ལྷན་འཛོམས་བསྐྱངས་སྐབས་ཚོགས་འདུ་སྔ་སྣུར་དང་འབྲེལ་བའི་གྲོས་གཞིས་ཐད་ཚོགས་མིའི་མངོན་འདོད་ཇི་ཡོད་བགྲོ་བསྡུར་སྦྱང་བཤད་ཀྱི་གོ་སྐབས་རྩ་བ་ནས་མ་སྤྲད་པ་མ་ཟད། ལངས་ཕྱོགས་ལ་འང་འགྱུར་བ་མེད་པའི་གསལ་བསྒྲགས་གནང་བར་བརྟེན་ནས་ས་གནས་ཁག་བརྒྱད་ཀྱི་མང་ཚོགས་ཀྱི་མངོན་འདོད་བཏོན་མ་ཐུབ་སྟབས་ཚོགས་འདུ་ནས་ཕྱིར་ཐོན་མ་བྱས་ག་མེད་བྱུང་། གོང་གསལ་ས་གནས་རྣམས་ནས་བོད་ཀྱི་གཞོན་ནུ་ལྷན་ཚོགས་ཀྱི་སྒྲིག་འཛུགས་ལ་བརྩི་མཐོང་དང་གུས་བཀུར། དེ་བཞིན་མ་འོངས་པར་གཞོན་ནུའི་ལངས་ཕྱོགས་ལ་འགྱུར་བ་བྱུང་མཚམས་སྔ་ལམ་ལྟར་མུ་མཐུད་འཕྱར་གྲུ་མཉམ་འདེགས་ཞུ་རྒྱའི་ལྷག་བསམ་དང་སྙིང་སྟོབས་ལ་འགྱུར་བ་ནམ་ཡང་མེད་པའི་དམ་བཅའ་བརྟན་པོ་ཡོད་ཅེས་ཕྱི་ལོ་ ༢༠༡༣་ཟླ་བ་ ༥ ཚེས་ ༣༠ ཉིན་ཚོགས་ཆེན་ཐོག་དབུས་རྒྱུན་ལས་ལྷན་རྒྱས་གཙོས་པའི་ཚོགས་བཅར་བའི་མཚན་འགོད་ཞུ་ཡིག་ཕུལ་བ་དང་དེའི་ངོ་བཤུས་ཁག དགའ་ལྡན་ཕོ་བྲང་དང་བཀའ་སྤྱི་སོགས་ལ་ཕུལ་ཡོད། ཅེས་སོགས་འཁོད་འདུག ཐེངས་འདིའི་ཚོགས་འདུའི་ཐོག་གྲོས་ཆོད་དོན་ཚན་ ༨ བཞག་ཡོད་པ་དག་ནི། དང་པོ། སྒང་དོག་ཏུ་བོད་ཀྱི་གཞོན་ནུ་ལྷན་ཚིགས་ཀྱི་འགན་ལྷན་ཐེངས་༤༥ཐོག་རྒྱབ་ལྗོངས་ཀྱི་རྒྱུན་མཚན་ཡང་དག་ཡང་མེད་པའི་ས་གནས་ཁག་བརྒྱད་ཀྱི་ཐོག་གྲོས་ཆོད་དོན་ཚན་ གསུམ་བཞག་པར་ངོས་ལེན་ཞུ་ཐབས་མེད། གཉིས་པ། ས་གནས་ཁག་བརྒྱད་ཀྱི་ཚོགས་མིའེ་མངོན་འདོད་ལ་བརྟེན་ནས་རང་བཞིན་གྱིས་གཞོན་ལྷན་ ནང་ལངས་ཕྱོགས་གཉིས་ཅན་ཞིག་ཆགས་སྟབས་འགྲོ་ལུགས་ལྟར་གཞོན་ནུའི་མཚན་བྱང་དང་ལས་ རྟགས་ལས་དམ་་ངོ་སྤྲོད་ལག་འཁྱེར་སོགས་ལ་འགྱུར་བ་མ་བཏང་ཐབས་མེད་ཆགས་ཡོད། གསུམ་པ། བོད་ཀྱི་གཞོན་ནུ་ལྷན་ཚོགས་དང་ས་གནས་ཁག་བརྒྱད་ཀྱི་གཞོན་ལྷན་གཉིས་དབར་ལངས་ཕྱོགས་ཁོ་ན་མ་མཐུན་པ་ལས་དེ་མིན་གཞོན་ལྷན་གྱི་སྒྲིགས་འཛུགས་ལ་གཏོར་བཤིག་དང་ བརྩི་མེད་རིགས་གཏན་ནས་བཏང་མེད་པ་དང་འབྱུང་འགྱུར་བོད་ཀྱི་གཞོན་ནུ་ལྷན་ཚོགས་ ཀྱི་ལངས་ཕྱོགས་ལམ་དབུ་མར་གཏན་འབེབས་བྱུང་ཉིན་ཚོགས་མིའི་མངོན་འདོད་གཞིར་ བཟུང་གཞོན་ལྷན་སྒྲིག་འཛུགས་ནང་སྔོན་ཚུད་ཐག་གཅོད་གྲོས་ཆོད་བཞིན་གོམ་པ་མདུན་ སྤོས་ཀྱིས་སྒྲིག་འཛུགས་ཞུགས་ཞུ་རྒྱུ། བཞི་པ། ལོ་གཅིག་རིང་ས་གནས་ཁག་བརྒྱད་ནས་རང་ཚུགས་བརྟན་པོའི་ངང་ཆབ་སྲིད་དང་འབྲེལ་བའི་ ལས་འགུལ་ཁག་དུས་ཐོག་འཐུས་གཙང་ཞུས་པ་ལས་དབུས་ལ་ད་བར་སྐྱོན་འཛུགས་རིགས་བྱས་ མྱོང་མེད་ལ་།འབྱུང་འགྱུར་དང་ད་ལྟའི་ཆར་གང་དུ་ཡང་དེ་རིགས་གཏན་ནས་བྱེད་རྩིས་ མེད་སྟབས་ས་གནས་སོ་སོའི་ཚོགས་མི་རྣམས་ནས་དགའ་སྤོབས་ཆེན་པོ་དང་རྒྱ་ཆེའི་སྐྱ་ སེར་ཡོངས་ནས་བསྔགས་བརྗོད་ཐོབ་མུས་ཡོན། ལྔ་པ། ལོ་གཅིག་ནང་དབུས་ནས་ད་བར་ས་གནས་ཆེ་ཁག་བརྒྱད་ཀྱི་དགོས་འདུན་ལ་དགོངས་བཞེས་གཏད་ནས་མ་གནང་བར་བློ་ཕམ་གྱི་གནས་སུ་གྱུར། དྲུག་པ། གྲོས་ཆོད་ཨང་གཉིས་པ་ནང་གསལ།་སྐབས་སྔོན་མའི་ས་གནས་ཁག་བརྒྱད་ཀྱི་རྒྱུན་ལས་ རྣམས་ད་ནས་བཟུང་གཞོན་ལྷན་ཚོགས་མི་ཡིན་པར་ངོས་ལེན་མེད་ཅེས་འཁོད་ཐད།་ས་གནས་ ཁག་བརྒྱད་ཀྱི་ཚོགས་མི་གཙོས་ལས་ཐོག་རྒྱུན་ལས་དང་། རྒྱུན་ཟུར་བཅས་ནས་གྲོད་ཆོད་དེར་ནམ་ཡང་ངོས་ལེན་མེད་པ་ནི་ས་གནས་ཚོགས་མི་རྣམས་ ཀྱི་མངོན་འདོད་བཞིན་ཕྱག་ལས་མུ་འཐུད་རྒྱུན་འཁྱོངས་ཡོང་རྒྱུར་ངོས་ལེན་ཞུས་པ་ ཡོན། བདུན་པ། གྲོས་ཆོད་དོན་ཚན་གསུམ་པའི་ནང་གསལ་ས་གནས་ཁག་བརྒྱད་ཀྱི་རྒྱུན་ལས་གསར་བ་དང་ ཚོགས་མི་ཚོས་བོད་ཀྱི་གཞོན་ནུ་ལྷན་ཚོགས་ཀྱི་ཁྱབ་ཁོངས་འོག་གཞོན་ལྷན་གྱི་ སྒྲིག་གཞིར་རྩ་འཛིན་གྱིས་བོད་བསྟན་སྲིད་མི་རིགས་དང་བཅས་པར་སྨན་པའི་ལས་དོན་རྒྱུན་སྐྱོང་གནང་རྒྱུའི་འབོད་སྐུལ་ཞུས་པ་དང་ཆབས་ཅིག མ་འོངས་པར་ས་གནས་ཁག་བརྒྱད་ཀྱི་གནས་དོན་ཐོག་ཐག་གཅོད་ཅི་ཞིག་གནང་དགོས་ཀྱང་ གནང་ཆོག་པའི་དབང་ཚད་ཆ་ཚང་དབུས་སྤྱི་ཁྱབ་རྒྱུན་ལས་ལ་འགན་ལྷན་འདེའི་ཐོག་ནས་ཕུལ་བ་ཡིན་ཞེས་པའི་ཐད་། ས་གནས་ཁག་བརྒྱད་ཀྱི་ལས་ཐོག་རྒྱུན་ལས་དང་ཚོགས་མི་ཡོངས་ནས་གྲོས་ཆོད་འདིར་ངོས་ལེན་གནང་ཐབས་མེད། བརྒྱད་པ། མཐའ་དོན་ས་སྟེང་རྒྱལ་བསྟན་ཡོངས་ཀྱི་བླ་ན་མེད་པ་འདི་ཕྱི་གཉིས་ཀྱི་དབུ་ཁྲིད་འཛམ་གླིང་ཞི་བདེའི་དེད་དཔོན་༧སྤྱི་ནོར་༧གོང་ས་སྐྱབས་མགོན་རྒྱལ་བའི་དབང་པོ་མཆོག་གི་སྔ་ཕྱི་བར་གསུམ་གྱི་བཀའ་སློབ་ལམ་སྟོན་མུན་སེལ་འོག་བཙན་བྱོལ་དབུས་བོད་མིའི་སྒྲིགས་འཛུགས་ཀྱིས་གཏན་ལ་ཕབ་པའི་སྲིད་བྱུས་གཉིས་་སྨན་དབུ་མའི་ལམ་ གྱི་ཐོག་ཚོགས་མི་ཡོངས་ནས་ཤར་བསྐྱོད་ཞུ་རྒྱུའི་དམ་བཅའ་གཏན་པོ་ཞུ་རྒྱུའི་གྲོས་ཆོད་དུ་སྦེལ་ཀོབ་བདེ་སླར་ཚོགས་ཁང་ནང་ས་གནས་ཁག་བརྒྱད་ཀྱི་རྒྱུན་ལས་ལས་ཐོག་དང་སྐབས་སྔོན་མའི་རྒྱུན་ཟུར་མཐུན་མོང་ནས་ཚེས་ ༡༥ ཉིན་ཚོགས་འདུ་དང་ཚེས་ ༡༦ ཞོགས་པར་གསར་འགོད་ལྷན་ཚོགས་ཞིག་ཚོགས་ཡོད་པ་རེད་འདུག ཅེས་སོགས་འཁོད་འདུག