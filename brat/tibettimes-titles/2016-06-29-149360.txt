བོད་མི་ཞིག་ལ་གཅར་རྡུང་བཏང་སྟེ་བསད།

སྡེ་དགེ་རྫོང་ཁོངས་ནས་ཡིན་པའི་བོད་མི་གཡུ་འབྲུག་ཉི་མ་ཞུ་བ་ཞིག་ལ་རྒྱ་གཞུང་ཉེན་རྟོག་པས་གཅར་རྡུང་དྲག་པོ་བཏང་སྟེ་བསད་ཡོད་འདུག འབྲེལ་ཡོད་ནས་འདི་གར་གནས་ཚུལ་མཁོ་སྤྲོད་གནང་བ་ལྟར་ན། ཟླ་འདིའི་ཕྱི་ཚེས་ ༢༠ ཙམ་ལ་སྡེ་དགེ་རྫོང་རྫ་ཁོག་ཡུལ་ཚོ། ཟམ་ཁ་སྡེ་བའི་གཡུ་འབྲུག་ཉི་མ་ཞེས་པའི་བོད་མི་ཞིག་འབུ་བརྐོ་རུ་ཕྱིན་ཏེ། ར་ཁོག་ཡུལ་ཚོའི་ཕྱོགས་སུ་འབྱོར་དུས་རྫོང་ཉེན་རྟོག་པས་ཁོང་ལ་མེ་མདའ་ཡོད་པ་རེད་ཅེས་བསྙོན་འཛུགས་བྱས་ཏེ། ར་གོག་ཡུལ་ཚོའི་ནང་བཙན་འཁྲིད་ཀྱིས་གཅར་རྡུང་དྲག་པོ་བཏང་ཡོད་པ་དང་། དེ་ནས་སྡེ་དགེ་རྫོང་ཐོག་ཏུ་འཁྲིད་ཡོད་ཀྱང་། ཕྱིས་སུ་ཉེན་རྟོག་ཕྱོགས་ནས་ཁོང་ལམ་བར་ནས་འདས་གྲོངས་སུ་ཕྱིན་སྐོར་བརྗོད་ཡོད་འདུག གཡུ་འབྲུག་ཉི་མ་ལགས་ཀྱི་ཕ་མིང་ལ་གཡང་དགའ་དང་མ་མིང་ལ་མགོ་གྲོད་ཟེར་གྱི་ཡོད་པ་དང་། ད་ལྟ་རང་ལོ་ ༤༠ ཙམ་ཡིན་འདུག གསར་འགོད་པ། པདྨ་མཚོ།    