
ཇོ་ནང་དབུ་མའི་བགྲོ་གླེང་ཐེངས་བཅུ་གཉིས་པ་དབུ་འཛུགས།

ཇོ་ནང་ཤམྦྷ་ལའི་ངེས་གསང་གཞན་སྟོང་དབུ་མ་ཆེན་མོའི་བགྲོ་གླེང་ཐེངས་བཅུ་གཉིས་པ་དེ་ཕྱི་ལོ་ ༢༠༡༧ ཟླ་ ༦ ཚེས་ ༡༥ ནས་དབུ་འཛུགས་ཀྱིས་ཉིན་བཅོ་ལྔ་རིང་རྔ་བ་རྫོང་རྩི་ནང་དགོན་དཔལ་མི་འགྱུར་ངེས་དོན་བདེ་ཆེན་གླིང་དུ་དབུ་འཛུགས་གནང་འདུག ཐེངས་འདིའི་བགྲོ་གླེང་ཐོག་དཔལ་རྒྱལ་བ་ཇོ་ནང་པའི་བསྟན་པའི་མངའ་བདག་མཆོག་སྤྲུལ་འཇིགས་མེད་རྗེ་རྡོ་རྗེ་མཆོག་དང་། མཁན་ཆེན་ཤེས་རབ་གསལ་བཤད་རྣམ་གཉིས་ཀྱི་དབུས་ཇོ་ནང་པའི་མཁན་པོ་དང་དགེ་བཤེས་བླ་སྤྲུལ་བརྒྱ་ཕྲག་ལྷག་དང་། རྒྱལ་བ་ཇོ་ནང་པའི་དགོན་ཆེན་ཤར་འཛམ་ཐང་བསམ་གྲུབ་ནོར་བུའི་གླིང་སྒར་ཁག་གསུམ་དང་། བསྭེ་དགོན་ཐུབ་བསྟན་ཕྱོགས་ལས་རྣམ་རྒྱལ་གླིང་། འབྲོག་དགེ་དགོན་ངེས་དོན་བསམ་འགྲུབ་གླིང་།  ལྕམ་མདའ་དགོན་ཐུབ་བསྟན་ངེས་དོན་ཆོས་འཁོར་གླིང་། ལུང་སྐྱ་དགོན་ངེས་དོན་མི་འགྱུར་བདེ་ཆེན་གླིང་། བཀྲ་ཤིས་ཆོས་ཐང་ནོར་བུའི་གླིང་། ཇོ་ནང་མདོ་སྔགས་སློབ་གླིང་། ཇོ་ནང་ལྔ་རིག་མཐོ་སློབ།  ཡར་ཐང་དགོན་ངེས་དོན་བཤད་སྒྲུབ་གླིང་། གཙང་བཀྲ་ཤིས་ཆོས་འཁོར་གླིང་སོགས་མདོ་དབུས་ཁམ་གསུམ་ནས་ཇོ་ནང་པའི་དགོན་སྡེ་ ༧༠ ཙམ་གྱི་དགེ་འདུན་པ་གྲངས་༢༠༠༠ ཙམ་དང་། གཞན་རྙིང་མ་དང་བོན་པོ་སོགས་ནས་ཀྱང་དགེ་འདུན་པ་གང་མང་མཉམ་ཞུགས་གནང་འདུག བགྲོ་གླེང་སྐབས་སུ་ཇོ་ནང་ཀུན་མཁྱེན་དོལ་པོ་པ་མཆོག་གིས་མཛད་པའི་དབུ་མ་རི་ཆོས་ངེས་དོན་རྒྱ་མཚོའི་གཞིས་སྐབས་དང་། དེ་བཞིན་དུ་ཚད་མ་རྣམ་འགྲེལ་གྱི་མཆོད་བརྗོད་དང་། འབྲས་རྟགས། མ་དམིགས་པའི་རྟགས་དང་། སྣང་རུང་མ་དམིགས་པའི་རྟགས། དེ་བཞིན་དུ་དཔལ་དུས་ཀྱི་འཁོར་ལོའི་རྒྱུད་འགྲེལ་བཅས་ཀྱི་སྐོར་ལ་གཞུང་ལུགས་རབ་འབྱམས་རྒྱ་མཚོའི་ཕ་མཐར་སོན་པའི་མཁས་དབང་དག་གིས་བགྲོ་གླེང་མཐིལ་ཕྱིན་པ་གནང་འདུག་ལ། ལྷག་པར་དུ་ཐེངས་འདིའི་བགྲོ་གླེང་སྟེང་རྙིང་མའི་མཁན་པོ་རིག་དར་མཆོག་དང་། ས་སྐྱའི་མཁན་དྷི་ཕུ་དཔལ་ལྡན་མཆོག བཀའ་བརྒྱུད་གྱི་མཁན་པོ་ཚེ་དབང་བཀྲ་ཤིས་སོགས་མཁན་པོ་ཁག་ཅིག དགེ་ལུགས་པའི་ལྷ་རམས་དགེ་བཤེས་ཚུལ་ཁྲིམས་དང་། ཀླུ་སྒྲུབ་བཟོད་པ་སོགས་ལྷ་རམ་དགེ་བཤེས་ཁག་ཅིག བོན་སྣང་ཞིག་དགོན་པའི་སློབ་གཙོ་རྫ་ཚེ་དབང་བསྟན་འཛིན་སོགས་ཆོས་བརྒྱུད་རིས་མེད་ཀྱི་མཁས་དབང་མང་པོ་ཆེད་ཕེབས་ཀྱི་དབུ་མ་གཞན་སྟོང་ཆེན་པོའི་ལྟ་གྲུབ་ལས་མཚོན་པའི་གཞུང་དཔའ་པོད་ལྔའི་སྐོར་ལ་བགྲོ་གླེང་དང་། བར་མཚམས་དག་དུ་ཆོས་བརྒྱུད་རིས་མེད་སྐོར་ལ་བཀའ་སློབ་ཡང་གནང་ཡོད་འདུག གསར་འགྱུར་མཁོ་གཏོང་བ། ཚངས་དབྱངས་རྒྱ་མཚོ།