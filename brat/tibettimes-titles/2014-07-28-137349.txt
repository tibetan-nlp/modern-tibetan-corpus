
སྐུའི་གྱ་སྟོན་དང་འབྲེལ་ནས་བརྟན་བཞུགས་རྒྱས་པ་ཞིག་འབུལ་རྒྱུ་ཡིན།

ལོ་རྗེས་མར་༧གོང་ས་མཆོག་དགུང་གྲངས་བརྒྱད་ཅུར་ཕེབས་པ་དང་བསྟུན་ཏེ། བོད་མིའི་སྒྲིག་འཛུགས་དང་དགེ་ལྡན་ལྷན་ཚོགས། མདོ་སྨད་ཆོལ་ཁ་གསུམ་མཉམ་འབྲེལ་ཐོག་སྐུའི་གྱ་སྟོན་དང་འབྲེལ་ནས་༧གོང་ས་མཆོག་ལ་བརྟན་བཞུགས་བསྟར་འབུལ་ཞུ་རྒྱུ་ཡིན་འདུག དེ་རིང་སྔ་དྲོའི་ཆུ་ཚོད་ ༡༠།༠༠ ཐོག་བོད་མིའི་སྒྲིག་འཛུགས་ཕྱི་དྲིལ་ལས་ཁུངས་ལྷག་པ་ཚེ་རིང་ཚོགས་ཁང་དུ། བོད་མིའི་སྒྲིག་འཛུགས་དང་རྒྱལ་སྤྱིའི་དགེ་ལྡན་ལྷན་ཚོགས། མདོ་སྨད་ཆོལ་ཁ་བཅས་ཐུན་མོང་ཐོག ལོ་རྗེས་མར་༧གོང་ས་མཆོག་དགུང་གྲངས་ ༨༠ ཞེས་སྐབས་སྐུའི་གྱ་སྟོན་བརྟན་བཞུགས་འབུལ་ཕྱོགས་སྐོར་ལ་གསར་འགོད་གསལ་བསྒྲགས་ཤིག་བསྐྱངས་སོང་། གསར་འགོད་ལྷན་ཚོགས་ཐོག་བརྟན་བཞུགས་གོ་སྒྲིག་ཚོགས་ཆུང་གི་ཚོགས་མི་ཆོས་རིག་དྲུང་ཆེ་དོན་འགྲུབ་རྡོ་རྗེ་ལགས་དང་། རྣམ་རྒྱལ་གྲྭ་ཚང་གི་མཁན་པོ་ཁྲོམ་ཐོག་རིན་པོ་ཆེ་མཆོག མདོ་སྨད་དབུས་སྤྱི་ཁྱབ་རྒྱུན་ལས་ཚོགས་གཙོ་བསྟན་པའི་དངོས་གྲུབ་ལགས་བཅས་ལྷན་བཞུགས་ཐོག སྐུའི་གྱ་སྟོན་སྲུང་གཙི་ཞུ་ཕྱོགས་ཀྱི་རྒྱབ་ལྗོངས་གནས་ཚུལ་སྐོར་ལ་ཆོས་རིག་དྲུང་ཆེ་དོན་འགྲུབ་རྡོ་རྗེ་ལགས་ཀྱིས་བརྗོད་དོན། ༢༠༡༥ ལོར་༧གོང་ས་མཆོག་ཕྱི་ལུགས་ལྟར་དགུང་གྲངས་བརྒྱད་ཅུར་ཕེབས་ཀྱི་ཡོད་སྟབས། ང་ཚོས་དེ་དང་བསྟུན་ཏེ་སྐུའི་འཁྲུངས་སྐར་ཉིན་མོར་བོད་མིའི་སྒྲིག་འཛུགས་ཀྱི་གཞུང་མང་གཉིས་ནས་བརྟན་བཞུགས་ཤིག་འབུལ་རྒྱུ་སྙན་སེང་ཞུས་པ་དང་ཆབས་ཅིག་རྒྱལ་སྤྱིའི་དགེ་ལྡན་ལྷན་ཚོགས་སམ་དགེ་ལུགས་སྤྱི་ཐོག་ནས་ཀྱང་དེ་ལྟར་གསོལ་འདེབས་ཞུས་འདུག ཉེ་ལམ་ཕྱི་ཟླ་ ༤ ཚེས་ ༧ ཉིན་དགའ་ལྡན་ཕོ་བྲང་ནས་བཀའ་ཡིག་ཕེབས་པའི་ནང་། བོད་མིའི་སྒྲིག་འཛུགས་ཀྱིས་བརྟན་བཞུགས་འབུལ་རྒྱུའི་སྙན་སེང་བསྒྲོན་པ་དེ། ༧གོང་ས་མཆོག་འཆར་ལོའི་འཁྲུངས་སྐར་སྐབས་དྷ་སར་བཞུགས་འཇགས་གནང་གི་མེད་པ་དང་། འཁྲུངས་སྐར་དེ་ཨ་རིར་ཐུགས་གཏན་འཁེལ་ཡོད་སྟབས། བོད་མིའི་སྒྲིག་འཛུགས་ཀྱི་བརྟན་བཞུགས་དང་། མདོ་སྨད་ཆོལ་ཁའི་སྐུའི་གྱ་སྟོན་གྱི་བརྟན་བཞུགས། རྒྱལ་སྤྱིའི་དགེ་ལྡན་ལྷན་ཚོགས་ཀྱི་བརྟན་བཞུགས་རེ་རེ་བཞིན་མི་དགོས་པར་ཐུན་མོང་ཐོག་བསྟར་འབུལ་ཞུས་ན་ལེགས་བཀའ་ཁྲོལ་ཐོབ་པ་ལྟར། ཟླ་འདིའི་ཚེས་ ༢༣ ཉིན་རྒྱལ་སྤྱིའི་དགེ་ལྡན་ཚོགས་པའི་མཁན་རིན་པོ་ཆེ་དབུས་པའི་ཆོས་འཕེལ་བཟོད་པ་ལགས་དང་ཚོགས་མི་གཞན་ཞིག་བཅས་འཐུས་མི་གསུམ་དང་། ཆོས་རིག་ལས་ཁུངས་ཀྱི་དྲུང་ཆེ་ཆུང་དང་ཟུང་དྲུང་། དེ་བཞིན་མདོ་སྨད་ཆོལ་ཁའི་ཚོགས་གཙོ་དབུས་པའི་ཚོགས་མི་གཉིས་བཅས་ཀྱིས་གྲོས་བསྡུར་བརྒྱུད་གསར་འགོད་གསལ་བསྒྲགས་འདི་སྤེལ་རྒྱུ་ཐག་གཅོད་བྱས་པ་ཡིན། ཞེས་བརྗོད་སོང་། ཆོས་རིག་ལས་ཁུངས་ཀྱིས་བརྟན་བཞུགས་འབུལ་ཕྱོགས་སྐོར་ལ། ང་ཚོ་ཆོས་རིག་ལས་ཁུངས་ལ་མཚོན་ན། བརྟན་བཞུགས་འདི་སྔོན་མ་ནས་ཐུགས་གཏན་འཁེལ་བ་ཞིག་ཆགས་ཡོད་པ་མ་ཟད། བརྟན་བཞུགས་བསྟར་འབུལ་ཞུ་རྒྱུའི་ཐད་ ༢༠༡༤ ལོའི་ཟླ་ ༦ ཚེས་ ༢༤ ཉིན་རྒྱ་བལ་འབྲུག་གསུམ་གཙོས་པའི་ཕྱི་རྒྱལ་ཡུལ་གྲུ་ཁག་ནང་གསལ་བསྒྲགས་ཤིག་སྤེལ་ཏེ། བོད་མི་ཡིན་ནོ་ཅོག་གིས་སོ་སོ་ག་པར་གནས་ཡོད་ཀྱང་། རྒྱལ་ཁབ་དང་ཡུལ་ལུང་དེའི་དངུལ་སྒོར་ ༣ རེ་ཞལ་འདེབས་འབུལ་ལམ་ཞུ་དགོས་པ་དང་། དེའི་སྒང་ལ་དང་འབུལ་ཞུ་མཁན་ཡོད་ཚེ་ང་ཚོས་ཞུ་གི་ཡིན་ཟེར་ནས་གསལ་བསྒྲགས་བཏང་ཟིན་ཡང་། རྗེས་སུ་བརྟན་བཞུགས་འདི་ང་ཚོ་ཐུན་མོང་ཐོག་འབུལ་རྒྱུའི་ངོ་བོར་གྱུར་ཡོད་སྟབས། ང་ཚོས་གོ་སྡུར་བརྒྱུད་ཐེངས་དང་པོ་ཚོགས་ཆུང་ཞིག་བཙུགས་ནས་མང་ཚོགས་ཚོར་མཁྱེན་རྟོགས་ཡོང་ཆེད་གསལ་བསྒྲགས་འདི་ཞུས་པ་ཞིག་ཡིན། ཞེས་སོགས་བརྗོད་སོང་། དེའི་རྗེས་ཁྲོམ་ཐོག་རིན་པོ་ཆེ་མཆོག་གིས། ཐོག་མར་བརྟན་བཞུགས་འདི་གལ་ཆེན་དོན་ཆེན་དུ་གཟིགས་ཏེ་སྙན་སེང་ཞུ་མཁན་དེ་མདོ་སྨད་ཆོལ་ཁ་རེད། མདོ་སྨད་ཆོལ་ཁས་སྔ་ས་ནས་སྙན་སེང་ཞུས་ཏེ་བཀའ་བཞེས་ཟབ་མོ་ཐོབ་པ་མ་ཟད། ཁོང་རྣམ་པས་འཕྱར་བ་གྲུ་འདེགས་ཐོག་ནས་གྲ་སྒྲིག་འཐུས་ཚང་གནང་འདུག དངོས་གནས་རྗེས་སུ་ཡི་རངས་ཞུ་དགོས་པ་ཆགས་འདུག རྒྱལ་སྤྱིའི་དགེ་ལྡན་ལྷན་ཚོགས་ལ་གྲྭ་ཚང་ ༡༡ ཡོད་ཁོངས་སུ་རྣམ་རྒྱལ་གྲྭ་ཚང་ཡོད་སྟབས་ངས་ཁོང་རྣམ་པའི་ཚབ་བྱེད་རོགས་ཞེས་བཀའ་མངགས་གནང་བ་ལྟར་ཚབ་བྱས་ཏེ་ཞུ་གི་ཡོད། ལོ་སྔོན་མའི་ལམ་རིམ་གསུང་ཆོས་སྐབས་སྐྱབས་རྗེ་ཁྲི་རིན་པོ་ཆེ་མཆོག་དང་ཤར་བྱང་ཆོས་རྗེ་རྣམ་གཉིས་གཙོས་གྲྭ་ཚང་ ༡༡ གི་མཁན་ལས་ཟུར་རྣམ་པ་ཚང་མ་མཇལ་ཁར་བཅར་ཏེ། ༧གོང་ས་མཆོག་དགུང་གྲངས་བརྒྱད་བཅུར་ཕེབས་པའི་དུས་སྟོན་དང་འབྲེལ་ནས་བརྟན་བཞུགས་ཤིག་འབུལ་རྒྱུའི་གསོལ་འདེབས་ཞུས་དོན་ལྟར་༧གོང་ས་མཆོག་གིས་འགྲིག་གི་རེད་གསུངས་ནས་ཞལ་བཞེས་ཟབ་མོ་ཐོབ་སྟབས། བརྟན་བཞུགས་ཀྱི་བྱེད་སྒོ་རྣམ་གསུམ་ཕྱི་ཟླ་ ༩ ནང་རྒྱལ་སྤྱིའི་དགེ་ལྡན་ལྷན་ཚོགས་ཀྱི་ཚོགས་འདུ་ཞིག་ཚོགས་འཆར་ཡོད་པའི་ཐོག་གཏན་འབེབས་ཞུ་རྒྱུ་ཡིན། བརྟན་བཞུགས་འབུལ་རྒྱུ་དེ་ཆུ་ཚོད་གཉིས་གསུམ་རིང་ཞལ་འདོན་གནང་རྒྱུ་ཙམ་མིན་པར། ལོ་གཅིག་རིང་རྒྱལ་སྤྱིའི་དགེ་ལྡན་ལྷན་ཚོགས་ཀྱི་ཁྱབ་ཁོངས་སུ་ཡོད་པའི་དགེ་ལུགས་པ་སྤྱི་ཡོངས་ཀྱིས་༧གོང་ས་མཆོག་གི་ཐུགས་དགྱེས་པའི་མཆོད་སྤྲིན་ཆེད་ཤེས་ཡོན་དང་ཆོས་ཕྱོགས་སོགས་ལ་བགྲོ་གླེང་བཅས་ཀྱི་མཛད་རིམ་མང་པོ་ཞིག་སྒྲིག་གི་ཡོད། དེ་ཚོ་ཟླ་ ༩ པའི་རྗེས་ལ་གསལ་བསྒྲགས་ཞུ་རྒྱུ་ཡིན། ཞེས་སོགས་བརྗོད་གནང་སོང་། མདོ་སྨད་དབུས་རྒྱུན་ཚོགས་གཙོ་བསྟན་པའི་དངོས་གྲུབ་ལགས་ཀྱིས། གྱ་སྟོན་འཚོགས་རྒྱུ་དེ་མདོ་སྨད་ཆོལ་ཁ་གཅིག་པུ་མིན་པར་དམིགས་བསལ་ཚོགས་ཆེན་མ་སྐོང་སྔོན་ལ་ཆོལ་ཁ་གཞན་ཚོར་སོ་སོས་འབྲེལ་བ་བྱས་ཏེ། སྐད་ཆ་དེ་འདྲ་དྲིས་པ་ཡིན། སྐབས་དེར་ཁོ་ཚོར་གྱ་སྟོན་ཟེར་བའི་ལམ་ལུགས་སྲོལ་དེ་འདྲ་གསལ་པོ་མེད་པའི་རྣམ་པ་ཞིག་མཐོང་སོང་། ཡིན་ཡང་། མདོ་སྨད་ཆོལ་ཁ་ལ་དམིགས་བསལ་གྱིས་སོ་སོའི་ཕ་མ་དང་བླ་མ་ཡན་ཆད་ལ་བཀའ་དྲིན་གསོ་ཆེད་དམིགས་བསལ་ལུགས་སྲོལ་ཞིག་ཡོད་སྟབས། ༢༠༡༢ ལོའི་ཟླ་ ༣ ཚེས་ ༡༥ ཉིན་ཚོགས་ཆེན་ཐོག་མདོ་སྨད་ཆོལ་ཁའི་ངོས་ནས་སྐུའི་གྱ་སྟོན་གོ་སྒྲིག་ཞུ་དགོས་ཀྱི་འདུག་ཅེས་ཐུགས་གཏན་འཁེལ་ཡོད་པ་ལྟར། ༢༠༡༢ ལོའི་ཟླ་ ༣ ནང་༧གོང་ས་མཆོག་ལ་སྙན་སེང་ཞུས་ཏེ། ༢༠༡༢ ལོའི་ཟླ་ ༤ ཚེས་ ༨ ཉིན་ཞལ་བཟང་བསྐལ་བ་ཐོབ་ཡོད་པ་རེད། དེ་བཞིན། ༢༠༡༣ ལོའི་ཟླ་ ༣ ཚེས་ ༡༥ དང་ ༡༦ ཉིན་གཉིས་རིང་གྱ་སྟོན་གོ་སྒྲིག་ཚོགས་ཆུང་གི་དམིགས་བསལ་ཚོགས་ཆེན་ཞིག་སྐོང་ཚོགས་བྱས་ཏེ། ཚོགས་ཆུང་ཞིག་གསར་འཛུགས་བྱས་ཏེ་ལས་རིམ་ཚང་མ་གཏན་འབེབས་བྱས་པ་རེད། ༧གོང་ས་མཆོག་གི་སྐུའི་གྱ་སྟོན་ཟེར་སྐབས་གལ་ཆེན་པོ་ཞིག་དང་ལས་ཀ་རྒྱ་ཆེན་པོ་ཞིག་ཡིན་སྟབས། ང་ཚོས་ད་རེབ་གྱ་སྟོན་འདི་བཙན་བྱོལ་ནང་ཡོད་པའི་མདོ་སྨད་གཅིག་པུ་མིན་པར། བོད་ཕྱི་ནང་གཉིས་དང་འཛམ་གླིང་གི་ས་ཕྱོགས་གང་སར་ཡོད་པའི་བོད་མི་ཡོད་དོ་ཅོག་ལ་མ་གོ་མ་ཐོས་མེད་པ་ཞིག་བཟོས་ཡོད། ༢༠༡༤ ལོའི་ཟླ་ ༤ ཚེས་ ༧ ཉིན་དགའ་ལྡན་ཕོ་བྲང་ནས་བཀའ་ཡིག་ཟབ་མོ་ཕེབས་ཏེ། སྔ་ལོར་མདོ་སྨད་ཆོལ་ཁས་གསོལ་བ་བཏབས་པ་བཞིན་དེ་ལ་ཐུགས་གཏན་འཁེལ་ཡོད་པ་དང་། དབུས་བོད་མིའི་སྒྲིག་འཛུགས་དང་དགེ་ལུགས་སྤྱི་ཐོག་ནས་ཀྱང་དེ་བསྟུན་གནང་ན་ཞེས་བཀའ་ཡིག་ཕེབས་པ་ལྟར། ང་ཚོ་གྱ་སྟོན་གོ་སྒྲིག་ཚོགས་ཆུང་གི་ཚོགས་མི་ཚང་མས་ཡིག་ཆུང་དེ་དང་འབྲེལ་བའི་ཐོག་ལ་ཚོགས་འདུ་ཚོགས་ཏེ་མདོ་སྨད་ཆོལ་ཁ་དང་བོད་མིའི་སྒྲིག་འཛུགས། དགེ་ལུགས་སྤྱི་ཐོག་གསུམ་མཉམ་འབྲེལ་བྱེད་རྒྱུའི་ཐག་གཅོད་བྱུང་བ་རེད། བོད་གཞུང་དང་མདོ་སྨད་ཆོལ་ཁ་མཉམ་དུ་བྱས་པ་དེ་གཟི་བརྗིད་ཅིག་རེད་བསམ་གྱི་ཡོད། མཉམ་རུབ་བྱེད་སྐབས་མང་ཚོགས་ཚོར་བྱུང་རིམ་དེ་གསལ་གསལ་ཐིང་ཐིང་ཞིག་བཟོ་དགོས་ཀྱི་འདུག ཅེས་གསར་འགོད་གསལ་བསྒྲགས་འདི་སྤེལ་བ་རེད། ཅེས་སོགས་བརྗོད་སོང་། དབུས་བོད་མིའི་སྒྲིག་འཛུགས་དང་མདོ་སྨད་ཆོལ་ཁ། རྒྱལ་སྤྱིའི་དགེ་ལྡན་ལྷན་ཚོགས་ཐུན་མོང་གི་བརྟན་བཞུགས་འདི། ༢༠༡༥ ལོའི་ཟླ་ ༦ ཚེས་ ༢༡ དང་། བོད་ལུགས་རྩིས་ན་བོད་ཟླ་ ༥ པའི་ཚེས་ ༥ ཉིན་བསྟར་འབུལ་ཞུ་རྒྱུ་ཡིན་འདུག གསར་འགོད་པ། དོན་གྲུབ།