
བོད་མིའི་སྒྲིག་འཛུཊ་ལྟེ་གནས་ཡིན་པས་དེ་ལའང་རྒྱབ་སྐྱོར་གནང་དགོས་པ་ཤིན་ཏུ་གལ་ཆེན་པོ་རེད།

དེ་རིང་རྒྱལ་སྤྱིའི་བོད་དོན་འབྲེལ་མཐུད་ཁང་གི་ཨེ་ཤ་ཡ་ཁུལ་གྱི་ལྷན་ཚོགས་ཐེངས་ ༤ པ་དབུ་འབྱེད་ཐོག སྲིད་སྐྱོང་མཆོག་གིས་བོད་དོན་རྒྱབ་སྐྱོར་ཚོཊ་པ་ཚོས་སྒེར་གྱི་ལངས་ཕྱོཊ་ག་ཚོད་ཀྱིས་གལ་ཆེན་པོར་རྩི་ཡི་ཡོད་ནའང་། བོད་མིའི་སྒྲིག་འཛུགས་ཀྱིས་ལས་འགུལ་ཞིག་སྤེལ་ཚར་རྗེས་དེ་ལ་རྒྱབ་སྐྱོར་གྱི་རྣམ་པ་སྟོན་དགོས་པ་ཤིན་ཏུ་གལ་ཆེན་པོ་རེད་ཅེས་གསུངས་སོང་།   དེ་རིང་སྔ་དྲོའི་ཆུ་ཚོད་ ༡༠ པ་ཐོག དྷ་ས་ནོར་བུ་མགྲོན་ཁང་གི་ཚོགས་ཁང་དུ། རྒྱལ་སྤྱིའི་བོད་དོན་འབྲེལ་མཐུད་ཁང་གི་ཨེ་ཤ་ཡ་ཁུལ་གྱི་ལྷན་ཚོགས་ཐེངས་ ༤ པ་དབུ་འཛུགས་གནང་སོང་བ་དང་། དབུ་འབྱེད་ཀྱི་མཛད་སྒོའི་ཐོག་སྲིད་སྐྱོང་བློ་བཟང་སེང་གེ་མཆོག་དང་ཕྱི་དྲིལ་བཀའ་བློན་བདེ་སྐྱིད་ཆོས་དབྱངས་མཆོག་རྣམ་གཉིས་དང་། དེ་བཞིན་རྒྱ་གར་དང་ཨ་རི། དབྱིན་ཇི། ཐའེ་ཝན། བྷང་ལ་དྷེ་ཤི། ལཱ་ཏིན་ཨ་མི་རི་ཁ། ཨ་ཧྥེ་ཁའི་ཁེ་ན་ཡཱ། མ་ལེ་ཞི་ཡ། ཧྥི་ལི་པིན། ཨི་ཊ་ལི་བཅས་རྒྱལ་ཁབ་ཁག་ ༡༠ ནས་བོད་དོན་རྒྱབ་སྐྱོར་ཚོགས་པ་ཁག་ ༡༤ ཡི་ཚོགས་བཅར་བ་ ༤༦ མཉམ་ཞུགས་གནང་འདུག་པ་དང་། མཛད་སྒོའི་ཐོག་བོད་དོན་འབྲེལ་མཐུད་ཁང་གིས་བོད་ཕྱི་ནང་གཉིས་ནས་བོད་དོན་ལས་འགུལ་སྤེལ་ཕྱོགས་ཀྱི་ཐབས་ལམ་མ་འདྲ་བ་གང་དང་གང་བེད་སྤྱོད་བྱེད་ཀྱི་ཡོད་མེད་ཐད་ཞིབ་འཇུག་གནང་བའི་༼བོད་ཀྱི་རྩ་དོན་འཐབ་རྩོད་ཀྱི་ཐབས་ཇུས་སྙན་ཐོ།༽ཞེས་པའི་བོད་དབྱིན་གཉིས་ཐོག་ཡོད་པའི་སྙན་ཐོ་ཞིག སྲིད་སྐྱོང་མཆོག་དང་ཕྱི་དྲིལ་བཀའ་བློན་མཆོག་རྣམ་གཉིས་ནས་དབུ་འབྱེད་གནང་སོང་།   རྒྱལ་སྤྱིའི་བོད་དོན་འབྲེལ་མཐུད་ཁང་གི་རྒྱུན་ལས་ཚོགས་གཙོ་སྤྱི་འཐུས་ཤར་གླིང་ཟླ་སྒྲོན་ལགས་ཀྱིས། ད་རེས་གཙོ་བོ་ཨེ་ཤ་ཡ་ཁུལ་དུ་ཡོད་པའི་བོད་དོན་རྒྱབ་སྐྱོར་གནང་མཁན་དང་བོད་ཀྱི་གཞུང་འབྲེལ་མ་ཡིན་པའི་སྒྲིག་འཛུགས་ཁག་ལྷན་འཛོམས་འདིའི་ཐོག ཨེ་ཤ་ཡའི་གླེང་སྟེགས་ཐོག་བོད་དོན་ལས་འགུལ་ཚགས་ཚུད་དུ་གཏོང་བ་དང་། འདས་པའི་ཟླ་བ་ ༡༨ ནང་མ་འགྲིག་པ་ག་རེ་བྱུང་འདུག དེ་ཚོ་ཡར་རྒྱས་གོང་འཕེལ་ག་འདྲ་གཏོང་དགོས་པ་བཅས་ཀྱི་ཐད་གོ་བསྡུར་དང་གླེང་མོལ་གནང་རྒྱུ་དང་། ལྷན་ཚོགས་ཀྱི་ཉིན་གསུམ་པར་ལག་བསྟར་ལས་འཆར་ནན་པོ་ཞིག་འདོན་རྒྱུ་ཡིན། ལྷན་ཚོགས་འདིའི་དམིགས་ཡུལ་གཙོ་བོ་དང་། རྒྱལ་སྤྱིའི་བོད་དོན་འབྲེལ་མཐུད་ཁང་གི་དམིགས་ཡུལ་གཙོ་བོ་ག་རེ་ཟེར་ན། ད་ལྟའི་ཆར་བོད་དོན་ཐོག་རྒྱབ་སྐྱོར་གནང་མཁན་ཚོགས་པ་མི་འདྲ་བ་ཆེ་ཆུང་ཁག་ ༡༩༢ ཡོད་པ་དང་། དེ་ཚོར་ལྟ་བ་ལངས་ཕྱོགས་མ་འདྲ་བ་ཡོད་ཀྱང་ཚང་མའི་ནུས་པ་མཉམ་དུ་སྤུངས་ཐབས་བྱས་ཏེ། གཙོ་བོ་བོད་ནང་གི་དཀའ་ངལ་སེལ་ཐབས་དང་རྒྱལ་སྤྱིའི་སྟེང་བོད་དོན་དྲིལ་བསྒྲགས་སྤེལ་དགོས་པ། དེ་བཞིན་རྒྱལ་སྤྱིའི་ཐོག་ནས་རྒྱབ་སྐྱོར་ནན་པོ་ཞིག་རག་ཐུབ་པའི་དམིགས་ཡུལ་གཙོ་བོ་འདི་ཚོ་གཞིར་བཞག་པའི་ཐོག་ནས་ད་རེས་ཀྱི་ལྷན་ཚོགས་འདི་ཨེ་ཤ་ཡ་ནང་གི་ལྷན་ཚོགས་ཐེངས་ ༤ པ་ཆགས་ཀྱི་ཡོད་པ་རེད། ཅེས་བརྗོད་བྱུང་།   དེ་ཡང་སྲིད་སྐྱོང་བློ་བཟང་སེང་གེ་མཆོག་གིས་བོད་དོན་རྒྱབ་སྐྱོར་བ་རྣམས་ཀྱིས་བོད་མིའི་འབོད་སྒྲ་རྒྱལ་སྤྱིའི་ཐོག་སྐྱེལ་ཐབས་གནང་རྒྱུ་གལ་ཆེན་པོ་ཡིན་ལ། བོད་མིའི་སྒྲིག་འཛུགས་ནི་བོད་དོན་འཐབ་རྩོད་ཀྱི་ལྟེ་གནས་ཡིན་པས། དེ་ལའང་རྒྱབ་སྐྱོར་གནང་རྒྱུ་ཤིན་ཏུ་གལ་ཆེན་པོ་ཡིན་སྐོར་གསུངས་དོན། བོད་དོན་རྒྱབ་སྐྱོར་ཚོགས་པ་རྣམས་རྩ་ཆེན་པོ་ཞེ་དྲགས་རེད། ང་ཚོའི་ངོས་ནས་རྒྱུ་དངོས་པོའི་ཐོག་ནས་མཐོང་དང་མིང་གང་ཅིའི་ཐད་ནས་ཁོང་ཚོར་འབུལ་རྒྱུ་གང་ཡང་མེད་ཀྱང་། མ་སྐུལ་དང་བླངས་ཀྱི་ཐོག་ནས་བོད་དོན་ལ་རྒྱབ་སྐྱོར་གནང་བ་དེར་སྙིང་ཐག་པ་ནས་ཐུགས་རྗེ་ཆེ་ཞུ་བ་ཡིན། གང་ཡིན་ཟེར་ན། མི་འབོར་གྱི་ཐོག་ནས་བལྟས་པ་ཡིན་ན། ང་ཚོ་བོད་མི་ས་ཡ་དྲུག་རེད། རྒྱ་ནག་མི་འབོར་ས་ཡ་གཅིག་སྟོང་གསུམ་བརྒྱ་ལྷག་ཡོད་པ་དང་། རྒྱ་རིགས་རང་ས་ཡ་གཅིག་སྟོང་གཉིས་བརྒྱ་ཡོད་སྟབས། ང་ཚོ་བོད་པ་མི་འབོར་ཉུང་ཉུང་ཞིག་ལས་མེད་ཀྱང་། མི་ཉུང་ཉུང་དེའི་འབོད་སྒྲ་དང་དམིགས་བསལ་དེ་བོད་དོན་རྒྱབ་སྐྱོར་བ་ཚོས་འཛམ་གླིང་སྤྱི་ཡོངས་ལ་ཁྱབ་ཐུབ་པ་གནང་བ་དེ། ཁོང་ཚོས་སྐུ་ལས་བསྐྱོན་པའི་བཀའ་དྲིན་ལ་བརྟེན་ནས་བྱུང་བ་ཡིན་དུས། ངས་བོད་མིའི་སྒྲིག་འཛུགས་བཀའ་ཤག་གི་ཚབ་བྱས་ཏེ་སྙིང་ཐག་པ་ནས་ཐུགས་རྗེ་ཆེ་ཞུ་བ་ཡིན། བོད་དོན་རྒྱབ་སྐྱོར་ཟེར་དུས་ང་ཚོའི་ངོས་ནས་རེ་བ་ག་རེ་ཞུ་ཡི་ཡོད་ལབ་ན། ད་ལྟའི་བོད་ནང་གི་བོད་མི་རྣམས་རྒྱ་གཞུང་གི་བཙན་བཟུང་འོག་ཡོད་པ་དང་། བོད་ཀྱི་ཁོར་ཡུག་གཏོར་བཤིག་དང་རིག་གཞུང་རྩ་མེད་བཟོ་བཞིན་ཡོད་པའི་གནད་དོན་དེ་དག་ཁོ་ཚོ་བརྒྱུད་རྒྱལ་སྤྱིའི་ཐོག་ཁྱབ་ཐུབ་པ་གནང་རྒྱུ་གལ་ཆེན་པོ་རེད། ཅེས་དང་།   བོད་མིའི་སྒྲིག་འཛུགས་འདི་བོད་ཀྱི་རྩ་དོན་འཐབ་རྩོད་ཀྱི་ལྟེ་གནས་ཡིན་ལ། དེ་གལ་ཆེ་ཤོས་ཤིག་ཡིན་པས་རྒྱབ་སྐྱོར་གནང་རྒྱུ་གལ་ཆེན་པོ་ཞེ་དྲགས་རེད། བོད་མིའི་སྒྲིག་འཛུགས་ཀྱི་སྲིད་བྱུས་དབུ་མའི་ལམ་ལ་བོད་དོན་རྒྱབ་སྐྱོར་ཚོགས་པ་འགའ་ཤས་ལ་མོས་མཐུན་མེད་ཀྱང་རྒྱབ་སྐྱོར་གནང་དགོས་པ་དང་། དེ་ག་རེ་ཡིན་མིན་ཕྱི་ལ་གསལ་བཤད་གནང་དགོས་པ་དེ་ཤིན་ཏུ་གལ་ཆེན་པོ་རེད། དེ་བཞིན་བོད་ཀྱི་ཁོར་ཡུག་དེ་འཛམ་གླིང་ཡོངས་དང་དམིགས་བསལ་གྱིས་ཨེ་ཤ་ཡ་ལ་གལ་ཆེན་པོ་ཡིན་པ་གསུང་དགོས་པ་དེ་ཧ་ཅང་གལ་ཆེན་པོ་རེད་འདུག གང་ཡིན་ཟེར་ན། འཛམ་གླིང་གི་རྒྱལ་ཁབ་ཁག་མང་པོ་ཞིག་ལ་ང་བཅར་ཡོད་དུས། ད་ལྟ་ཡིན་ནའང་བོད་ནང་གི་གནས་སྟངས་སྐོར་མ་མཁྱེན་མཁན་དང་། བོད་མིའི་སྒྲིག་འཛུགས་ཀྱི་སྐོར་མ་མཁྱེན་མཁན། དབུ་མའི་ལམ་གྱི་སྐོར་མ་མཁྱེན་མཁན། དེ་བཞིན་བོད་ཀྱི་ཁོར་ཡུག་སྐོར་ནས་མ་མཁྱེན་མཁན་མང་པོ་འདུག་པས། བོད་དོན་རྒྱབ་སྐྱོར་ཚོགས་པ་ཚོས་ཚོགས་པ་སྒེར་གྱི་ཐོག་ནས་ལངས་ཕྱོགས་ཀྱི་གནད་དོན་གལ་ཆེན་པོ་ག་ཚོད་རྩི་ཡི་ཡོད་ནའང་། བོད་མིའི་སྒྲིག་འཛུགས་ཀྱིས་ལས་འགུལ་ཞིག་སྤེལ་ཚར་རྗེས་དེ་ལ་རྒྱབ་སྐྱོར་གྱི་རྣམ་པ་སྟོན་དགོས་པ་ཤིན་ཏུ་གལ་ཆེན་པོ་རེད། ཅེས་སོགས་གསུངས་སོང་།   ཐེངས་འདིའི་ཉིན་གྲངས་གསུམ་རིང་གི་ལྷན་ཚོགས་ཐོག འདི་ལོའི་ཉིག་ཡོག་ནང་གི་གསུམ་བཅུའི་དུས་དྲན་སྐབས་ཀྱི་གནད་དོན་སོགས་བོད་དོན་ལས་འགུལ་ཐད་རྒྱབ་ཤུད་རྒྱག་གི་ཡོད་པའི་རྣམ་པ་དེར་བསྐྱར་ཞིབ་གནང་བ་དང་སྦྲགས། བོད་ཀྱི་ཆབ་སྲིད་བཙོན་པ་འཕྲལ་དུ་ཀློད་གྲོལ་གཏོང་ཐབས་དང་པཎ་ཆེན་རིན་པོ་ཆེའི་ཡང་སྲིད་མཆོག་གི་གནད་དོན་ཐོག་རྒྱལ་སྤྱིའི་ཐོག་ལས་འགུལ་སྤེལ་ཕྱོགས། དེ་བཞིན་བོད་ཀྱི་ཁོར་ཡུག་སྲུང་སྐྱོབ་གནང་ཕྱོགས་དང་། འཛམ་གླིང་རྒྱལ་ཁབ་ཁག་གི་དཔོན་པོ་དང་ལྷག་པར་དུ་ཨེ་ཤ་ཡའི་རྒྱལ་ཁབ་ཁག་གི་ཆབ་སྲིད་ཀྱི་དཔོན་རིགས་ཚོའི་རྒྱབ་སྐྱོར་རག་ཐབས་བཅས་གནད་དོན་ཁག་བཞིའི་ཐོག་དཔྱད་ཞིབ་གྲོས་བསྡུས་གནང་སྟེ། མ་འོངས་ཟླ་ ༡༨ ཀྱི་ལས་འཆར་སྒྲིག་བཞིན་ཡོད་འདུག གསར་འགོད་པ། པདྨ་མཚོ།