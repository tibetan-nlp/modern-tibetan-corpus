
ཚོགས་པ་འདིའི་བྱུང་རིམ་ངོ་བོར་ཞིབ་འཇུག་བྱོས།

  ༧གོང་ས་མཆོག་དང་བོད་གཞུང་ལ་མཐའ་གཅིག་ཏུ་བརྩི་བཀུར་དང་བོད་མི་རིགས་ཀྱི་ལ་རྒྱ་དང་ཤ་ཞེན་ཡོད་པའི་ཐོག་བོད་ཀྱི་རྩ་དོན་ལ་འབད་ཐབས་བྱེད་པའི་ལས་འགན་གྱི་ངོ་བོའི་ཐོག་ཚོགས་པ་འདི་དབུ་བརྙེས་པ་རེད་ཟེར།   དྷ་སར་རྟེན་གཞི་བྱས་པའི་མདོ་སྟོད་ཆུ་བཞི་སྒང་དྲུག་དབུས་རྒྱུན་ལས་ཁང་གིས་ཚེས་ ༣ ཉིན་༧གོང་ས་མཆོག་ལ་བརྟེན་བཞུགས་ཕུལ་བ་དང་འབྲེལ་ཏེ། ཁ་སང་སྔ་དྲོའི་ཆུ་ཚོད་ ༡༠།༣༠ ཐོག་མེག་གྷན་ནོར་བུ་མགྲོན་ཁང་གི་ཚོགས་ཁང་དུ་དམིགས་བསལ་ཚོགས་ཆེན་ཞིག་བསྐོངས་ཡོད་པ་དང་། སྐབས་དེར་སྐུ་མགྲོན་གཙོ་བོ་སོག་ཞབས་དྲུང་རིན་པོ་ཆེ་མཆོག་གིས་གཙོས་དྷ་རམ་ས་ལའི་གཞུང་འབྲེལ་མ་ཡིན་པའི་ཚོགས་པ་ཁག་གི་སྐུ་ཚབ་དང་། མདོ་སྟོད་ཆུ་བཞི་སྒང་དྲུག་གི་ས་གནས་ཁག་ཅིག་ནས་ཕེབས་པའི་སྐུ་མགྲོན། དེ་བཞིན། བོད་མི་མང་སྤྱི་འཐུས་བཅས་མི་ ༧༠ ཡས་མས་འཛོམས་སོང་།   སྐུ་མགྲོན་གཙོ་བོས་༧རྒྱལ་བའི་སྐུ་པར་ལ་མཇལ་དར་སྒྲོན་པ་དང་། གཙོ་དང་སྐུ་མགྲོན་གཙོ་བོས་གསུང་བཤད་གནང་རྗེས། བོད་བསྟན་པ་ཆབ་སྲིད་ཆེད་ཕྱག་ལས་གནང་མཁན་སྐུའི་གཅེན་པོ་རྒྱལ་ལོ་དོན་འགྲུབ་མཆོག་ལ་གཟེངས་རྟགས་ཤིག་ཕུལ་སོང་།   དབུས་རྒྱུན་ཚོགས་གཙོ་ཐུབ་བསྟན་ལེགས་བཤད་ལགས་ཀྱིས་གཏམ་བཤད་གནང་དོན། དེ་རེས་བརྟན་བཞུགས་འདི་བརྒྱུད་ས་གནས་ཁག་མང་པོ་ཞིག་ནས་མི་མང་ཕེབས་ཡོད་དུས། ད་ལྟའི་བར་ལོ་ ༢༠ ལྷག་གི་བྱུང་རིམ་མདོ་བསྡུས་ཙམ་ཞུས་ན་ཡག་པོ་འདུག་དྲན་པ་ཡིན། ཕྱི་ལོ་ ༡༩༩༤ ལོ་ནས་ ༢༠༡༥ ལོའི་བར་དུ་ང་ཚོ་མདོ་སྟོད་ཁག་གཉིས་ཆགས་ཡོད་པ་རེད། ཆགས་དགོས་པའི་རྒྱུ་མཚན་དེ་ཡང་མདོ་སྟོད་ནང་ཁུལ་གྱི་གནད་དོན་ཞིག་རྩ་བ་ནས་མ་རེད། དོན་དག་འདི་བོད་མི་ས་ཡ་དྲུག་དང་བོད་སྤྱི་བའི་དོན་དག་རེད། ༡༩༩༤ ལོར་སྐྱབས་མགོན་རིན་པོ་ཆེ་མཆོག་གིས་ཆུ་བཞི་སྒག་དྲུག་གིས་བོད་སོག་ལས་ཁུངས་དང་མཉམ་དུ་ཡིག་ཆ་དོན་ཚན་ ༣ བཞག་པ་དེ་འགྲིག་གི་མི་འདུག་གསུངས་པ་དེ་བོད་མི་ས་ཡ་དྲུག་གི་དོན་དག་རེད་མ་གཏོགས་རྒྱལ་བ་རིན་པོ་ཆེ་སྐུ་སྒེར་གྱི་གནད་དོན་གང་ཡང་མ་རེད། བོད་མི་ས་ཡ་དྲུག་གི་ལས་ཀ་འཐུས་ཤོར་གཏོང་གི་ཡོད་ན་དེར་སྐུ་མདུན་གྱིས་མ་མཁྱེན་མདོག་མདོག་བྱས་ཏེ་སྡོད་ས་ཡོད་པ་མ་རེད། ཁ་ཐུག་དེར་ཁོ་ཚོས་ནོར་མེད་ཟེར་ནས་ཉན་འཇོག་བྱས་ཡོད་པ་མ་རེད། དེ་ནས་བོད་གཞུང་གིས་མདོ་སྟོད་ལ་ངོས་ལེན་མེད་ཟེར་ནས་གསལ་བཤད་བྱེད་དགོས་བྱུང་པ་རེད། མདོ་སྟོད་ངོས་ལེན་མེད་ཟེར་དུས་རྩ་ཁྲིམས་ཀྱི་ཐོག་ལ་ངོས་ལེན་མེད་པ་ཆགས་པ་རེད། དེ་ཆགས་ཡོང་དུས་ལྷག་བསམ་ཅན་གྱི་མདོ་སྟོད་མི་མང་གིས་དེ་འགྲིག་གི་མི་འདུག་ཅེས་ནས་དམིགས་བསལ་ཚོགས་ཆེན་ཞིག་དྷ་རམ་ས་ལར་བསྐོངས་ཏེ། མང་མོས་འོས་བསྡུ་བྱས་ཏེ་བརྒྱ་ཆ་ ༩༩ ཡིས་བཙན་བྱོལ་བོད་མིའི་སྒྲིག་འཛུགས་དང་༧རྒྱལ་བ་རིན་པོ་ཆེ་ལ་རྒྱབ་སྐྱོར་བྱས་པ་རེད། ཚོགས་ཆེན་དེ་བསྐོངས་རྗེས་ཁག་གཉིས་ཆགས་ཏེ་ཆུ་བཞི་སྒང་དྲུག་གསར་བ་འདི་དབུ་བརྙེས་པ་རེད།   ཡར་མར་མང་པོ་བྱས་མཐར་ཁོ་རང་ཚོས་དྷ་རམ་ས་ལ་ནས་མདོ་སྟོད་གཅིག་བཟོས་ཚར་ཡིན་ཟེར་ནས་ཚོགས་ཆེན་ཞིག་ཀྱང་ཚོགས་པ་རེད། ཚོགས་ཆེན་སྐབས་ལ་བཀའ་ཁྲི་ཟམ་གདོང་རིན་པོ་ཆེ་མཆོག་གིས། ད་རེབ་མདོ་སྟོད་ཆུ་བཞི་སྒང་དྲུག་གིས་དམིགས་བསལ་ཚོགས་ཆེན་ཚོགས་པའི་ཐོག་ལ་མདོ་སྟོད་གཅིག་གྱུར་གྱི་དམིགས་ཡུལ་འགྲུབ་མི་འདུག་ཅེས་ནས་བཀའ་གནང་ཡོད་པ་རེད། ག་རེ་བྱས་ནས་གྲུབ་མི་འདུག་ཟེར་ན། འོས་བསྡུ་བྱས་ནས་གཅིག་གྱུར་བྱུང་བ་ཡིན་ཡང་། ས་གནས་ཁ་ཤས་ཀྱིས་འོས་ལྡུག་རྒྱུ་བྱུང་མི་འདུག ས་གནས་ཁ་ཤས་ལ་འོས་ཉུང་ཤས་ཤིག་མ་གཏོགས་བླུགས་མི་འདུག ཅེས་བཀའ་གནང་པ་རེད། ཅེས་བརྗོད་སོང་།   སྐུ་མགྲོན་གཙོ་བོ་སོག་ཞབས་དྲུང་རིན་པོ་ཆེ་མཆོག་གིས་ཁོང་ཉིད་ངོ་སྤྲོད་དང་འབྲེལ་ཏེ་གསུངས་དོན། དེ་རིང་ཚོགས་ཁང་འདིའི་ནང་ཕེབས་པའི་མི་ཉུང་ཤས་ཤིག་མ་གཏོགས་ངས་ངོ་ཤེས་ཀྱི་མི་འདུག དེར་བརྟེན་ཐོག་མར་ང་རང་གིས་ངོ་སྤྲོད་ཐུང་ངུ་ཞིག་ཞུ་རྒྱུ་ཡིན། ངའི་མིང་ལ་སོག་ཞབས་དྲུང་ཟེར་གྱི་ཡོད། སྐྱེས་ཡུལ་དེ་མདོ་ཁམས་ཆུ་བཞི་སྒང་དྲུག་གི་ནང་གསེས་རྒྱལ་མོ་དངུལ་ཆུ་བརྒྱུད་དེར་སོག་ཤོད་ཟེར་བའི་ལུང་པ་ནས་སྐྱེས་པ་རེད། ང་བོད་ལ་ཡོད་དུས་བཙོན་ཁང་ནང་ལོ་ ༢༠ ལྷག་བསྡད་པ་ཡིན། དེའི་རྗེས་སུ་ ༡༩༨༣ ལོར་རྒྱ་གར་ནང་བཙན་བྱོལ་ལ་འབྱོར་བ་ཡིན།   ལོ་ངོ་བཅུ་བཞི་ཙམ་གྱི་རིང་མདོ་སྟོད་ཆོལ་ཁའི་མི་མང་མཉམ་འཛོམས་བྱུང་པ་དེ་རིང་ཕལ་ཆེར་དང་པོ་ཡིན་ས་རེད། འདིའི་ནང་ལ་རྒན་གཞོན་དར་གསུམ་ཕེབས་འདུག་ཀྱང་། ངས་ངོ་ཤེས་པའི་མི་མང་པོ་མི་འདུག ཚང་མ་ངོ་ཤེས་ཀྱི་མེད་ཀྱང་རྒྱུས་ཡོད་པའི་ཚོར་སྣང་ཡོང་གི་འདུག རྒྱུ་མཚན་ཚོགས་ཁང་འདིའི་ནང་དང་མདོ་སྟོད་ཆོལ་ཁ་ཡོངས་ཀྱིས་༧གོང་ས་ཆེན་པོ་མཆོག་ལ་དད་གུས་ཡོད་པ་དང་། བོད་བསྟན་པ་ཆབ་སྲིད་ལ་ཤ་ཞེན་ཡོད་པ། བོད་མི་རིགས་ཀྱི་ལ་རྒྱ་ཡོད་པ་གཅིག་མཚུངས་ཡིན་སྟབས། ངའི་སེམས་ནང་ཧ་ཅང་རྒྱུས་ཡོད་ཡིན་པའི་ཚོར་སྣང་ཡོང་གི་འདུག གོང་དུ་ཚོགས་གཙོས་བཀའ་གནང་བ་དེ་བཞིན་རེད། ང་ཚོའི་ཚོགས་པ་འདི་ཐོག་མ་འཛུགས་སྟངས་ག་རེ་རེད་ཅེ་ན། སྤྱིར་བཏང་མདོ་སྟོད་ཆུ་བཞི་སྒང་དྲུག་གི་ཨ་མཐར་ཁོ་ཚོ་ཡིན་པའི་སྐབས་དེར། ཐོག་མར་ཁོ་ཚོས་ཐའེ་ཝན་བོད་སོག་ལས་ཁུངས་ལ་འབྲེལ་བ་བྱས་ཏེ་ཆངས་ཡིག་བཞག་པ་རེད། དེའི་ནང་ལ་བོད་ཀྱི་བསྟན་པ་ཆབ་སྲིད་དང་རྩ་དོན་ལ་རྒྱབ་འགལ་བྱས་པའི་དོན་ཚན་གསུམ་བཞག་པ་རེད་མ་གཏོགས། དེའི་ནང་ལ་བོད་ཀྱི་བསྟན་པ་ཆབ་སྲིད་དང་མི་རིགས་ལ་ཕན་ཐོགས་པའི་དོན་ཚན་གཅིག་ཀྱང་ཡོད་པ་མ་རེད། རྒྱུ་མཚན་དེར་བརྟེན་༧གོང་ས་སྐྱབས་མགོན་ཆེན་པོ་མཆོག་དགོངས་འགལ་བྱུང་བ་རེད། དགོངས་འགལ་བྱུང་བར་བརྟེན་བཀའ་ཤག་དང་སྤྱི་འཐུས་སོགས་ནས་ཕར་ཚུར་བཀའ་མོལ་གནང་སྟེ། ནོར་འཁྲུལ་ཤོར་བར་ཡོ་བསྲང་ཆེད། སྐབས་དེའི་ཚོགས་གཙོ་མཁས་དབང་ཟམ་གདོང་རིན་པོ་ཆེ་དང་བཀའ་བློན་ཁྲི་བ་བསྟན་འཛིན་རྣམ་རྒྱལ་ཁོང་རྣམ་པ་དང་ཨ་མཐར་ལ་སོགས་པས་ཉིན་ནས་ཉིན་གྱི་བཀའ་མོལ་གནང་ཡོད་པ་རེད། དེ་ནས་ཚོགས་གཙོ་མཆོག་དང་བཀའ་བློན་ཁྲི་བས་ལམ་སྟོན་ག་རེ་གནང་ཡོད་པ་རེད་ཅེ་ན། ཁྱེད་རང་ཚོའི་དོན་ཚན་གསུམ་དེ་ཕྱིར་འཐེན་བྱེད་དགོས་ཀྱི་འདུག ཕྱིར་འཐེན་བྱས་པའི་རྗེས་ལ་ཁྱེད་རང་ཚོ་མདོ་སྟོད་ཆུ་བཞི་སྒང་དྲུག་གི་རྒྱུན་ལས་ནས་དགོངས་པ་ཞུ་དགོས་ཀྱི་རེད། དེ་རྒྱལ་སྤྱིའི་ཆབ་སྲིད་ཀྱི་འགྲོ་སྟངས་ལྟར་སོ་སོའི་ནོར་འཁྲུལ་ངོས་ལེན་བྱས་པ་དང་ཆབས་ཅིག་ལས་གནས་ནས་ཕྱིར་འཐེན་བྱ་དགོས་པ་རེད། དེ་རྒྱལ་སྤྱིའི་འགྲོ་སྟངས་རེད། དེར་ངོས་ལེན་བྱེད་དགོས་རེད་ཟེར་དུས། དེར་ཁ་མ་ཉན་པར་ཤོག་ལྷེ་ལྔ་བཅུ་དྲུག་བཅུ་ཅན་ཞིག་བཀའ་ཤག་དང་སྤྱི་འཐུས་ལ་བཏང་ནས་དགག་པ་བརྒྱབ་སྟེ་རྙོག་དྲ་ཆེན་པོ་བཟོས་པ་རེད། མཐར་བཀའ་སྤྱི་གཉིས་ཀར་ཐབས་ཤེས་ཟད་དེ་མདོ་སྟོད་མི་མང་ལ་བཀའ་འདྲི་མི་གནང་ཐབས་མེད་ཆགས་པ་རེད། དེ་ནས་མདོ་སྟོད་མི་མང་ལ་བཀའ་འདྲི་གནང་ཡོང་དུས་བརྒྱ་ཆ་ ༩༥ ཡན་གྱིས་ཨ་མཐར་དང་བོད་སོག་ལས་ཁུངས་བར་ཀྱི་ཆངས་ཡིག་ལ་ངོས་ལེན་མེད་ཟེར་ནས་མདོ་སྟོད་མི་མང་གིས་ཐག་བཅད་པ་རེད། སྐབས་དེའི་ཚོགས་འདུའི་ཐོག་མི་ ༤༠༠ མ་ཟིན་ཙམ་ཡོད་པ་རེད། ཚོགས་འདུ་དེའི་ཐོག་ང་ཚོའི་ད་ལྟའི་མདོ་སྟོད་ཆོལ་ཁ་འདི་དབུ་བཙུགས་བྱས་པ་རེད། དབུ་བཙུགས་སྟངས་དེ་ཡང་༧གོང་ས་སྐྱབས་མགོན་ཆེན་པོ་དབུ་བཞུགས་ཐོག་བཀའ་བློན་ཁྲི་བ་སོགས་ཟུར་དུ་བཞུགས་ཏེ་རྒྱལ་ཁའི་ངང་དབུ་བཙུགས་བྱས་པ་རེད།   ཚོགས་པ་འདིའི་ངོ་བོའི་ཐོག་ནས་བཤད་ན། ༧གོང་ས་སྐྱབས་མགོན་ཆེན་པོ་མཆོག་ལ་མཐའ་གཅིག་ཏུ་བརྩི་བཀུར་བྱས་པའི་ཐོག་བོད་བསྟན་པ་ཆབ་སྲིད་ལ་འབད་བརྩོན་བྱེད་རྒྱུ་དང་། བོད་མི་རིགས་ཀྱི་ལ་རྒྱ་དང་ཤ་ཞེན་ཡོད་པའི་ཐོག་བོད་ཀྱི་རྩ་དོན་ལ་འབད་ཐབས་བྱེད་པའི་ལས་འགན་གྱི་ངོ་བོའི་ཐོག་ཚོགས་པ་འདི་དབུ་བརྙེས་པ་རེད། ཚོགས་པ་འདི་དབུ་བརྙེས་ནས་ད་ལྟའི་བར་དུ་དཀའ་ངལ་རབ་དང་རིམ་པ་བྱུང་ཡོད་པ་རེད། སྤྱི་ཚོགས་ནང་གཞུང་གིས་ངོས་ལེན་མེད་པའི་ཚོགས་པ་ཞིག་རེད་ཟེར་གྱི་ཡོད་ཀྱང་། དོན་དངོས་སུ་གཞུང་གིས་ངོས་ལེན་ཡོད་པའི་མདོ་སྟོད་ཀྱི་ཚོགས་པ་འདི་གཅིག་པུ་རེད།   ང་ཚོས་༧རྒྱལ་བ་རིན་པོ་ཆེ་ལ་རྒྱབ་སྐྱོར་བྱེད་ཀྱི་ཡོད་པ་རེད། ༧རྒྱལ་བ་རིན་པོ་ཆེ་ཡིས་བརྩི་འཇོག་བྱེད་པའི་བཙན་བྱོལ་གཞུང་ལ་རྒྱབ་སྐྱོར་བྱེད་ཀྱི་ཡོད་པ་རེད། བོད་ཀྱི་རྩ་དོན་དང་གཞིས་བྱེས་བོད་མི་ས་ཡ་དྲུག་ལ་རྒྱབ་སྐྱོར་བྱེད་ཀྱི་ཡོད་པ་རེད། ང་ཚོའི་ཚོགས་པའི་ལས་ཀ་ཆེ་ཆུང་ག་རེ་ཡིན་ཡང་དེ་འདྲ་ཞིག་གི་ཐོག་ལ་རྒྱབ་སྐྱོར་བྱས་ནས་འགྲོ་བཞིན་ཡོད་པ་རེད། མི་སྒེར་གྱི་དོན་ལ་འགྲོ་གི་ཡོད་པ་མ་རེད་ལ། ཚོགས་པ་སྒེར་གྱི་ལས་ཀ་ལ་འགྲོ་གི་ཡོད་པ་མ་རེད། དེར་བརྟེན་ང་ཚོས་དྲང་བདེན་དང་ལྷག་བསམ་གཞི་ལ་བཞག་ཏེ་མུ་མཐུད་འགྲོ་བཞིན་ཡོད། ང་ཚོའི་ཚོགས་པར་དཔལ་འབྱོར་ཡར་རྒྱས་ཡོད་པ་མ་རེད། མི་མང་ཡང་འཕེལ་རྒྱས་ཡོང་རྒྱུ་ཁག་པོ་ཆགས་ཀྱི་ཡོད་པ་རེད། ཡིན་ཡང་ང་ཚོར་ག་རེ་ཡོད་པ་རེད་ཅེ་ན། དྲང་བདེན་དང་ལྷག་བསམ་ཡོད་པ་རེད། ༧གོང་ས་སྐྱབས་མགོན་རིན་པོ་ཆེ་མཆོག་གིས་ང་ཚོར་ག་རེ་ཡོད་པ་དེ་གསལ་བོ་མཁྱེན་བསྡད་ཡོད་པ་རེད། དེ་ང་ཚོའི་མ་རྩ་རེད། མ་རྩ་དེའི་ཐོག་ནས་ ༡༩༩༤ ལོ་ནས་བཟུང་ད་བར་དུ་འབད་བརྩོན་བྱས་ཏེ་ཡོང་ཡོད་པ་རེད་ལ། མ་འོངས་པར་དེ་བཞིན་ང་ཚོ་ཕེབས་དགོས་རེད། དེར་ཕེབས་པ་ཡིན་ན་མཐར་ཐུག་གི་རྒྱལ་ཁ་དང་འབྲས་བུ་དེ་ང་ཚོར་ཏན་ཏན་འཐོབ་ཀྱི་རེད་བསམ་པའི་ཡིད་ཆེས་ཡོད།   སྔོན་མ་༧གོང་ས་མཆོག་དབུ་བཞུགས་ཀྱི་ཚོགས་འདུའི་སྐབས། སྲུང་མ་དམར་ནག་གཉིས་ཀྱི་མདུན་ནས་ང་ཚོ་མཐུན་མོང་ཐོག་དམ་བཅའ་བཞག་ཅིང་། ང་ཚོའི་ལས་དོན་འདི་མཐའ་མ་འཁྱོལ་བར་དུ་འབད་བརྩོན་བྱེད་རྒྱུ་དང་། སྤྱི་ནོར་༧གོང་ས་སྐྱབས་མགོན་ཆེན་པོ་དང་བཙན་བྱོལ་གཞུང་གི་སྒྲིག་འཛུགས་འོག་ཤར་སྐྱོད་བྱ་རྒྱུ་ཡིན་ཞེས་མནའ་སྐྱེལ་ཏེ་དམ་བཅའ་བཞག་ཡོད་སྟབས་ངའི་མི་ཚེ་ནང་ལ་ཉར་གྱི་རེད། ང་ཕྱི་རྒྱལ་ལ་སྡོད་ཡོད་ཀྱང་ངའི་བསམ་བློའི་ནང་རྟག་པར་ཤར་སྡོད་ཀྱི་ཡོད།   དེ་རིང་འདི་ནས་མ་འོངས་པར་འདི་བྱ་དགོས་རེད་ཟེར་བའི་དམིགས་བསལ་གྱི་ཐབས་ཤེས་གསར་བ་འདྲ་བོ་ང་ལ་བཤད་རྒྱུ་མེད། ཡིན་ཡང་དེ་རིང་འདིར་ཚོགས་མི་རྒན་གཞོན་དར་གསུམ་ཕེབས་འདུག གཞོན་ནུ་དེ་ཚོ་མི་རབས་རྗེས་མ་དང་ད་ལྟ་ང་ཚོས་མགོ་བཙུགས་པའི་བྱ་བ་འདིར་མ་འོངས་པར་རྒྱུན་འཛིན་བྱེད་མཁན་ཡིན་སྟབས། དེ་རིང་འདིར་ཕེབས་པའི་གཞོན་ནུ་དེ་ཚོར་ངས་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་དང་ཆབས་གཅིག་མ་འོངས་པར་ང་ཚོའི་ཚོགས་པའི་བྱུང་རིམ་ག་རེ་བྱས་ནས་བྱུང་པ་དང་། ཚོགས་པའི་གྲུབ་སྟངས་ག་འདྲ་བྱས་ནས་གྲུབ་འདུག ཚོགས་པ་འདི་དབུ་བརྙེས་ནས་ད་བར་དུ་ལས་ཀ་ག་རེ་བྱས་འདུག དེའི་ཐོག་ལ་དགོངས་པ་བཞེས་པ་དང་སློབ་སྦྱོང་བྱས་ཏེ་རྒྱུས་མངའ་ལོན་ཡག་པོ་གནང་རོགས། ཅེས་བརྗོད་སོང་།   གསར་འགོད་པ། འཇིགས་མེད་རྒྱ་མཚོ།