
གནས་ཆུང་གིས་ཞབས་རིམ་བསྒྲུབ་དགོས་པའི་བཀའ་ལུང་ཕེབས།

  ( ཆོས་རིག་ལས་ཁུངས་ཀྱི་ཛ་དྲག་གསལ་བསྒྲགས། ) གནས་ཆུང་ཆོས་རྒྱལ་གྱིས་༧གོང་ས་མཆོག་ཨ་རིར་སྨན་བཅོས་གནང་བར་ཕེབས་པའི་ཐད་ཞབས་རིམ་གང་མང་བསྒྲུབ་དགོས་པའི་བཀའ་ལུང་ཕེབས་ཡོད་འདུག   དེ་རིང་ཕྱི་དྲོར་བོད་མིའི་སྒྲིག་འཛུགས་བཀའ་ཤག་གིས་ཛ་དྲག་གསལ་བསྒྲགས་སྤེལ་བ་ལྟར་ན། ཁ་སང་ཚེས་ ༢༠ ཉིན་གྱི་སྔ་དྲོར་གནས་ཆུང་ཆོས་རྒྱལ་ཆེན་མོ་སྦྱན་འདྲེན་ཞུས་ཏེ། ༧གོང་ས་མཆོག་ཨ་རིར་སྐུ་གཟུགས་བརྟག་དཔྱད་སྨན་བཅོས་གནང་བར་ཕེབས་ཟིན་པའི་ཐད་རིམ་གྲོ་སོགས་གང་ཡོད་ཞུས་སྐབས། མཆོག་དམན་ཀུན་གྱིས་༧རྒྱལ་བའི་མཚན་སྔགས་འགྲོ་གང་ཆེ་དང་། སྨན་བླའི་མདོ་ཆོག་དང་འབྲེལ་སྨན་གཟུངས་གང་མང་གྲངས་གསོག་གནང་དགོས་པའི་བཀའ་ལུང་ཕེབས་ཡོད་འདུག   དེ་རིང་ཆོས་རིག་ལས་ཁུངས་བརྒྱུད་བོད་མིའི་སྒྲིག་འཛུགས་ཀྱི་དབུས་ལས་ཁུངས་ཁག་དང་། ཕྱི་རྒྱལ་སྐུ་ཚབ་དོན་གཅོད་ཁག ས་གནས་གཞིས་མགོ་ཁག་བཅས་ལ་ཛ་དྲག་གི་གསལ་བསྒྲགས་དེ་བཏང་ཡོད་འདུག ( བོད་མིའི་སྒྲིག་འཛུགས་བཀའ་ཤག་གིས་གནས་ཆུང་སྒྲ་དབྱངས་གླིང་དུ་རྒྱལ་བའི་བསྟན་སྲུང་ཆོས་སྐྱོང་རྡོ་རྗེ་གྲགས་ལྡན་སྦྱན་དྲངས། )