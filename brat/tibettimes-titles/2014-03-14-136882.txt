བོད་མི་བློ་ལྡན་ཟེར་བ་ཞིག་བསད་འདུག

ཉེ་སྔོན་རྒྱ་གར་ལྷོ་ཕྱོགས་སྦེལ་ཀོབ་གཞིས་ཆགས་ཀྱི་བོད་མི་བློ་ལྡན་ཟེར་བ་རྒྱ་གར་བ་ཞིག་གིས་བསད་ཡོད་འདུག ཟླ་འདིའི་ཕྱི་ཚེས་ ༣ ཉིན་རྒྱ་གར་ལྷོ་ཕྱོགས་སྦེལ་ཀོབ་བདེ་སྐྱིད་སླར་གསོ་གཞིས་ཆགས་ཀྱི་བོད་མི་བློ་ལྡན་ཟེར་བ་ཞིག་གར་ཡོད་ཅི་བྱུང་མེད་པར་གྱུར་ཡོད་སྟབས། ཁོང་གི་ཁྱིམ་མི་དང་འབྲེལ་ཡོད་ཚོས་ཡུན་རིང་རྩད་གཅོད་བྱས་ཡོད་པ་དང་། ཟླ་འདིའི་ཕྱི་ཚེས་ ༡༢ ཉིན་གྱི་སྔ་དྲོར་སྦེལ་ཀོབ་གཞིས་ཆགས་རྙིང་པའི་ཉེ་འཁྲིས་ཀྱི་ནགས་གསེབ་ཅིག་ནས་ཁོང་གི་ཕུང་པོ་རྙེད་སོན་བྱུང་ཡོད་པ་དང་། རྒྱ་གར་ཉེན་རྟོག་པས་ཁོང་གསོད་མཁན་གྱི་ལག་དམར་འཛིན་བཟུང་བྱས་ཡོད་འདུག དེ་རིང་གསར་འགོད་པས་ཁ་པར་བརྒྱུད་སྦེལ་ཀོབ་གཞིས་ཆགས་གསར་པའི་གཞིས་མགོ་བྱམས་པ་ཕུན་ཚོགས་ལགས་སུ་གནས་ཚུལ་དེའི་བྱུང་རྐྱེན་དང་། ཉེན་རྟོག་པའི་ངོས་ནས་ག་རེ་གནང་གི་ཡོད་མེད་སྐད་ཆ་དྲིས་པར་ཁོང་གིས། “ གནས་ཚུལ་དེ་བྱུང་བ་བདེན་པ་རེད། ཡིན་ནའང་། གནས་ཚུལ་དེའི་བྱུང་རྐྱེན་གསལ་བོ་ཤེས་མ་སོང་། ང་ཚོས་གོ་བ་ལ་ཟླ་འདིའི་ཕྱི་ཚེས་ ༣ ཉིན་བློ་ལྡན་ལགས་བོར་བརླག་ཏུ་གྱུར་ཡོད་འདུག ཕྱིས་སུ་རྒྱ་གར་ཉེན་རྟོག་པས་དོགས་ཡོད་རྒྱ་གར་བ་གྷི་རས་ཞི་ (Girish) ཟེར་བ་ཞིག་འཛིན་བཟུང་བྱས་ཏེ་འདྲི་རྩད་བྱེད་སྐབས། ཁོས་བློ་ལྡན་བསད་པ་ངོས་ལེན་བྱས་འདུག ཉེན་རྟོག་པས་བཤད་པ་ལྟར་ན་གང་མགྱོགས་ཁོར་ཁྲིམས་ཐག་གཅོད་རྒྱུ་རེད། ” ཅེས་བརྗོད་བྱུང་། བློ་ལྡན་ལགས་ནི་སྦེལ་ཀོབ་བདེ་སྐྱིད་སླར་གསོའི་གཞིས་གྲོང་ ༤ པའི་མི་ཡིན་པ་དང་། ད་ལྟ་རང་ལོ་ ༤༥ ཙམ་ཡིན་འདུག དེ་སྔོན་སྦེལ་ཀོབ་གཞིས་ཆགས་ཀྱི་མཉམ་ལས་ལག་ཤེས་སྡེ་ཚན་ནང་ལས་ཀ་བྱས་མྱོང་བ་དང་། ཕྱིས་སུ་རྩ་དགོངས་ཞུས་ཡོད་འདུག ད་ལྟ་ཁོང་གི་ཁྱིམ་དུ་བཟའ་ཟླ་དང་བྱིས་པ་བུ་མོ་ ༣ བཅས་ཡོད་འདུག གསར་འགོད་པ། པདྨ་མཚོ།