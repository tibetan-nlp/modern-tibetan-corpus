
སྙན་ངག་འབྲི་དོན་སེམས་སུ་ན་ཟུག་ཡོད་པས་ཡིན།

ངས་སྙན་ངག་འབྲི་དོན་ནི་ནམ་ཞིག་བོད་མི་རིགས་འདི་འཇའ་བཞིན་ཡལ་མི་འགྲོའམ་བསམ་པའི་འཇིགས་སྣང་དེ་ཡིས་ཡིན་ཞེས་བརྗོད་སོང་། ཁ་སང་ཕྱི་དྲོའི་ཆུ་ཚོད་༥:༣༠ སྟེང་དྷ་ས་མེག་གྷན་བྷོག་སི་གསོལ་མགྲོན་ཁང་གི་སྤང་ཐང་དུ། རྩོམ་པ་པོ་ལྡུམ་ར་བུ་ཆུང་བསོད་ནམས་ལགས་ཀྱིས་བོད་ཡིག་ནས་དབྱིན་ཡིག་ནང་བསྒྱུར་བའི་ཉི་མའི་ལན་བུ་བསྲེག་པ་ཞེས་པའི་བསྒྱུར་དེབ་ཅིག་དབུ་འབྱེད་ཀྱི་མཛད་སྒོ་ཚོགས་སོང་བ་དང་། སྐུ་མགྲོན་གཙོ་བོར་ནོར་གླིང་མཐོ་སློབ་ཀྱི་དགེ་རྒན་སྤྲེལ་ནག་པ་བློ་གྲོས་དཔལ་བཟང་ལགས་དང་། དམིགས་བསལ་སྐུ་མགྲོན་དུ་རི་མཐོ་ས་གཙང་དྲ་རྒྱའི་གཙོ་འགན་པ་བདེ་ཆེན་པདྨ་ལགས།  སྒྱུ་རྩལ་བ་བསྟན་འཛིན་རིག་གྲོལ་ལགས་དང་བོད་དོན་ལས་འགུལ་བ་བསྟན་རྡོར་ལགས་བཅས་ཀྱི་གཙོའི་དྷ་ས་ཁུལ་གྱི་བོད་རིགས་དོ་སྣང་ཅན་དང་ཕྱི་རྒྱལ་བ་སོགས་ཁྱོན་མི་གྲངས་བརྒྱ་ལྷག་འཛོམས་འདུག མཛད་སྒོའི་ཐོག་མར་དཔེ་དེབ་དབུ་འབྱེད་དང་སྦྲགས་མི་སྣ་ཁག་ཅིག་ནས་དེབ་ནང་དུ་འཁོད་པའི་བོད་དབྱིན་གཉིས་ཀྱི་སྙན་ངག་གྱེར་འདོན་གནང་རྗེས། བུ་ཆུང་བསོད་ནམས་ལགས་དཔེ་དེབ་དབྱིན་བསྒྱུར་གྱི་དམིགས་ཡུལ་སྐོར་ལ་ཁོང་གིས། དེབ་འདི་བསྒྱུར་དགོས་པའི་དམིགས་ཡུལ་ཆེན་པོ་དེ་འདྲ་གང་ཡང་མེད། སྔོན་ཆད་དེབ་ཁ་ཤས་ཤིག་བཏོན་པ་དག་ལ་དམིགས་ཡུལ་ཆེན་པོ་དེ་འདྲ་བཟུང་བ་ཡིན་མོད། དམིགས་ཡུལ་དེ་དག་འགྲུབ་ཐུབ་ཀྱི་མི་འདུག དེ་བས་ད་ཐེངས་ཀྱི་དཔེ་དེབ་འདི་དཔར་སྐྲུན་བྱས་པར་རེ་བ་གཉིས་ཤིག་ཡོད། དེབ་འདིའི་ནང་དུ་བོད་ནང་གི་རྩོམ་པ་པོ་༡༣་གྱི་སྙན་ངག་༥༠ ལྷག་ཡོད་པ་བསྒྱུར་ཡོད། དེབ་འདིའི་ནང་གི་རྩོམ་ཡིག་མང་ཆེ་བ་ཞིག་རྩོམ་པ་པོ་ཚོས་རྒྱ་ནག་གི་དྲག་གནོན་འོག་ནས་བྲིས་པ་ཡིན་དུས། འདི་དག་མ་འོངས་པར་ལོ་རྒྱུས་ཤིག་ཆགས་ཐུབ་པ་དང་། ང་རང་ལ་མཚོན་ན་བོད་ཀྱི་ལོ་རྒྱུས་ཀྱི་ཆུ་རྒྱུན་རིང་མོའི་ཁྲོད་ཕན་ཐོགས་ཅུང་ཙམ་ཞིག་བྱ་ཐུབ་ན་བསམ་ཡོད་ལ། མ་འོངས་པར་ང་ཚོའི་རྗེས་ཀྱི་མི་རབས་ཚོའི་ལོ་རྒྱུས་ལ་ཕྱིར་བལྟས་ཤིག་བྱས་པ་ཡིན་ན། བླ་མ་དང་དགེ་བཤེས་སྐུ་དྲག་གི་ལོ་རྒྱུས་ཙམ་མ་ཡིན་པར། མི་སྐྱེས་མའི་ལོ་རྒྱུས་ཤིག་དང་རྐང་རྗེས་ཤིག་འདུག་བསམ་པའི་རེ་བ་གཅིག་དང་། གཉིས་པ་དེ་ངས་བསྒྱུར་བའི་དེབ་འདིའི་ནང་གི་རྩོམ་ཡིག་དག་བོད་ཡིག་ཤེས་མཁན་ཡིན་ན་ཁྱོན་ནས་མ་ཀློག་རོགས་གནང་། རྒྱུ་མཚན་དབྱིན་ཡིག་ལ་བསྒྱུར་བའི་ནང་དུ་བོད་ཡིག་ནང་གི་སྙན་ངག་གི་སྙིང་བཅུད་དེ་རྩ་་བ་ནས་སླེབས་ཐུབ་ཡོད་པ་མ་རེད་ལ། དེ་སྒྱུར་པ་པོས་ཐབས་ཤེས་ག་འདྲ་བྱས་ཀྱང་ཡོང་ཐུབ་རྒྱུ་ཁག་པོ་ཡིན་པས། བོད་ཡིག་ཤེས་མཁན་ཚོས་སྙན་ངག་གི་སྙིང་བཅུད་དེ་བོད་ཡིག་ནས་ལེན་པའི་རེ་བ་ཡོད། ཅེས་བརྗོད་སོང་། སྐུ་མགྲོན་གཙོ་བོ་བློ་གྲོས་དཔལ་བཟང་ལགས་ནས་བོད་ལ་མཚོན་ན་སྙན་ངག་དར་ནས་ལོ་གཉིས་སྟོང་ལྷག་ཅིག་འགྲོ་ཡི་ཡོད་པ་རེད་ལ། སྙན་ངག་འབྲི་སྟངས་དེ་སྲོལ་རྒྱུན་སྙན་ངག་དང་དེང་རབས་སྙན་ངག་ཅེས་ལམ་ཁ་གཉིས་ཤིག་ཡིན་པ་རེད། སྔོན་ཆད་ཡིན་ན་སྲོལ་རྒྱུན་སྙན་ངག་ཧ་ཅང་བྲིས་བསྡད་པ་རེད་དེ། དུས་རབས་༢༠ ལོ་རབས་༨༠ པ་ནས་དེང་རབས་རང་མོས་སྙན་ངག་དར་བ་རེད། དེབ་འདིའི་ནང་དུ་བཏོན་པ་ཚང་མ་སྙན་ངག་གསར་པའི་ལུགས་ཀྱིས་བྲིས་པ་རྐྱང་རེད་འདུག སྤྱིར་སྙན་ངག་འདི་དག་ཡག་པོ་རེད་ཅེས་སུས་ཀྱང་བཤད་ཐུབ་པ་མ་རེད་ལ། འདི་ལས་ཀྱང་ཡག་པོ་ཡོད་པའི་སྙན་ངག་མང་པོ་ཡོད་པ་རེད་དེ། སྙན་ངག་འདི་དག་འབྲི་མཁན་ཚང་མ་བོད་ནང་ནས་ཡིན་པ་དང་ཁོ་ཚོ་མང་པོ་ཞིག་མི་ཚེ་གང་བོར་སྙན་ངག་འབྲི་མཁན་དང་་ཁ་ཤས་ཀྱིས་རང་དབང་སོགས་ཀྱི་སྐོར་ལ་སྙན་ངག་བྲིས་ནས་བཙོན་ཁང་ལ་ཡང་འགྲོ་དགོས་བྱུང་ཡོད་པ་རེད་། ཅེས་བརྗོད་སོང་། ཡང་ཁོས་བོད་ནང་གི་སྙན་ངག་འབྲི་མཁན་ཚོའི་སྙན་ངག་དེ་དག་ཡག་པོ་ཡོད་ན་ཡང་། དཀའ་ངལ་གཅིག་དེ་སྙན་ངག་དེ་དག་སྐད་ཡིག་གཞན་པ་ལ་བསྒྱུར་ནས་ཁྱབ་སྤེལ་གཏོང་བ་ཧ་ཅང་ཉུང་ཉུང་རེད་འདུག དེ་རིང་དེབ་འདི་ལྟར་ཁོ་ཚོའི་སྙན་ངག་དེ་དག་དབྱིན་ཡིག་ལ་བསྒྱུར་བ་དེས་ཀློག་པ་པོའི་ཁོར་ཡུག་རྒྱ་ཆེན་པོ་ཞིག་བཟོ་ཐུབ་ཡོད་པ་རེད་ལ། དེ་བཞིན་དབྱིན་ཡིག་ནང་དུ་ཡོད་པའི་སྙན་ངག་ཡག་པོ་དེ་དག་བོད་ཡིག་ལ་བསྒྱུར་བ་ཉུང་ཉུང་རེད་འདུག མ་འོངས་པར་དབྱིན་ཡིག་ནང་གི་སྙན་ངག་དེ་དག་ཚུར་བོད་ཡིག་ལ་བསྒྱུར་ཐུབ་པ་ཡིན་ན་བོད་ཀྱི་སྙན་ངག་གི་ལམ་ཁ་ཆེ་རུ་དང་ཡར་རྒྱས་འགྲོ་བར་ཕན་ཐོགས་པ་ཡོད་པ་རེད། ད་ལྟའི་ཆར་བོད་ལ་སྲོལ་རྒྱུན་རིག་གནས་དེ་འཐུས་ཚང་པ་ཞིག་ཡོད་པ་རེད་ལ་དེ་ལ་ཉམས་ཆགས་འགྲོ་བའི་དཀའ་ངལ་མེད་པ་རེད། ཡིན་ན་ཡང་། དེང་རབས་རིག་གནས་དང་རིག་གནས་གསར་བ་ནང་འདྲེན་དང་ངོ་སྤྲོད་བྱ་རྒྱུ་གལ་ཆེན་པོ་ཡིན་སྐོར་བརྗོད་སོང་། མཇུག་ཏུ་དཔེ་དེབ་སྒྱུར་པ་པོས་རང་ཉིད་ཀྱིས་སྙན་ངག་འབྲི་དོན་དང་སྙན་ངག་ལ་བཟུང་བའི་ལྟ་ཚུལ་སྐོར་ལ། ང་རང་གིས་སྙན་ངག་འབྲི་དོན་ལས་ཀ་གཞན་པ་མ་རག་པ་དང་ལས་མ་ཐུབ་པའི་དཀའ་ངལ་མིན་ལ། ངས་སྙན་ངག་འབྲི་དོན་ལྷ་བླ་མ་དང་མཁའ་འགྲོ་སྡེ་ལྔ་ལ་བསྟོད་བསྔགས་ཕུལ་བའི་ཆེད་དུ་མིན། དེ་བཞིན་མཁས་པ་ཚོ་དང་དཔྱད་བརྗོད་པ་ཚོ་བློ་འགུག་པའི་ཆེད་དུ་མ་ཡིན་པར། ངས་སྙན་ངག་འབྲི་དོན་སེམས་ནང་དུ་ན་ཟུག་ཅིག་ཡོད་ལ་ན་ཟུག་དེར་གདོང་ལེན་ཆེད་དུ་ངས་སྙན་ངག་འབྲི་ཡི་ཡོད། ངས་དུས་ནམ་ཡང་བོད་རྒྱལ་ཁབ་འདི་དང་མི་རིགས་འདིར་དྲང་པོ་ཞིག་བྱུང་མ་སོང་བསམ་པའི་སེམས་ནང་རྨ་ཁ་ཞིག་ཡོད། དེ་བཞིན་ངའི་སེམས་སུ་དུས་རྟག་ཏུ་འཇིགས་སྣང་ཞིག་ཡོད། དུས་ནམ་ཞིག་ལ་བོད་མི་རིགས་འདི་ནམ་མཁའི་འཇའ་བཞིན་ཡལ་མི་འགྲོའམ་བསམ་པའི་འཇིགས་སྣང་དེས་ངས་སྙན་ངག་འབྲི་བཞིན་ཡོད། ཅེས་བརྗོད་སོང་། གསར་འགོད་པ། སངས་རྒྱས་དཀོན་མཆོག