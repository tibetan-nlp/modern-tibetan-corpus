
ང་ཚོར་རྣམ་དཔྱོད་མ་འདྲ་བ་ཡོད་པ་ལྟར་འགན་ཡང་ཆེ་བ་ཡོད།

ས་རཱ་བོད་ཀྱི་གཞོན་ནུའི་བགྲོ་གླེང་ཐེངས་བཅུ་གཅིག་པའི་ཐོག་ཤེས་རིག་དྲུང་ཆེ་ལགས་ཀྱིས་ཚོགས་འདུ་སོགས་གོ་སྒྲིག་གནང་བཞིན་ཡོད་པ་དེའི་ཐོག་ནས་གཞོན་སྐྱེས་ཚོས་རང་གི་ཆོས་དང་རིག་གཞུང་ལ་དོ་སྣང་དང་དཀའ་ལས་རྒྱག་གི་ཡོད་པ་མཚོན་གྱི་ཡོད་སྐོར་བརྗོད་སོང་། དེ་རིང་སྔ་དྲོའི་ཆུ་ཚོད་༩ སྟེང་ས་རཱ་བོད་ཀྱི་མཐོ་རིམ་སློབ་གཉེར་ཁང་གི་གཞོན་ནུའི་གོ་སྒྲིག་འོག ༧ས་སྐྱ་པས་བོད་ལ་དབང་བསྒྱུར་བའི་རིང་ལ་བོད་ཀྱི་ཆོས་དང་རིག་གནས་དར་སྤེལ་སྐོར་གླེང་བ་ཞེས་པའི་ས་རཱ་བོད་རིག་པའི་བགྲོ་གླེང་ཐེངས་བཅུ་གཅིག་པ་དབུ་འཛུགས་གནང་སོང་བ་དང་། སྐུ་མགྲོན་གཙོ་བོར་དཔལ་ས་སྐྱའི་གདུང་སྲས་ཨ་བི་ཀྲི་ཏ་ངག་དབང་ཀུན་དགའ་ཐེག་མཆོག་འགྱུར་མེད་རྡོ་རྗེ་རིན་པོ་ཆེ་མཆོག་དང་། དམིགས་བསལ་སྐུ་མགྲོན་དུ་བོད་མིའི་སྒྲིག་འཛུགས་ཤེས་རིག་ལས་ཁུངས་ཀྱི་དྲུང་ཆེ་ཀརྨ་སེང་གེ་ལགས་དང་། དབུས་བོད་ཀྱི་གཞོན་ནུ་ལྷན་ཚོགས་ཀྱི་ཟུང་དྲུང་ངག་དབང་ལགས། རིགས་ལམ་མ་ལག་གཉིས་ཀྱི་འགན་འཛིན་དགེ་བཤེས་སྐལ་བཟང་དགྲ་འདུལ་ལགས། ས་རཱ་བོད་ཀྱི་མཐོ་རིམ་སློབ་གཉེར་ཁང་གི་སློབ་སྤྱི་པ་སངས་ཚེ་རིང་ལགས་བཅས་ཀྱི་གཙོའི་གདན་ཞུའི་གཏམ་བཤད་པ་རྣམ་པ་དང་། བཙན་བྱོལ་ནང་གི་མཐོ་སློབ་དང་དགོན་སྡེ་ཁག་བཅོ་ལྔ་ལྷག་ནས་ཡོང་བའི་ཚོགས་བཅར་བ་དང་། ཟུར་ཉན་ཚོགས་བཅར་བ་བཅས་ཁྱོན་མི་གྲངས་ ༤༠༠ ལྷག་ཅིག་འཛོམས་འདུག མཛད་སྒོའི་ཐོག་མར་ས་རཱ་བོད་ཀྱི་མཐོ་རིམ་སློབ་གཉེར་ཁང་གི་གཞོན་ནུའི་ཚོགས་གཙོ་བསྟན་འཛིན་དབང་མོ་ལགས་ཀྱིས་བགྲོ་གླེང་གི་དམིགས་ཡུལ་དང་ས་རཱ་བོད་ཀྱི་གཞོན་ནུའི་ལོ་རེའི་ལས་འགུལ་ཁག་ངོ་སྤྲོད་གནང་བ་དང་སྦྲགས། ས་རཱ་བོད་ཀྱི་མཐོ་རིམ་སློབ་གཉེར་ཁང་གི་ད་ལོའི་བོད་རིག་པའི་བགྲོ་གླེང་གི་བརྗོད་གཞིར་ས་སྐྱ་པའི་སྲིད་དབང་སྐབས་ཀྱི་བོད་ཀྱི་ཆོས་དང་རིག་གནས་དར་སྤེལ་གླེང་དགོས་པའི་རྒྱུ་མཚན་དེ། ད་ལོའི་ཕྱི་ཟླ་༣པའི་ཚེས་༩་ལ་དཔལ་ས་སྐྱའི་ཁྲི་འདོན་མཛད་སྒོ་གནང་ཡོད་པ་དང་། ས་སྐྱའི་ཁྲི་འདོན་དང་འབྲེལ་ནས་ང་ཚོ་ས་རཱ་མཐོ་སློབ་ངོས་ནས་དང་། དེ་བཞིན་བོད་ཕྱི་ནང་གཉིས་ཀྱི་ཚབ་བྱས་ཏེ། དཔལ་ས་སྐྱ་༧གོང་མ་བདག་ཁྲི་རིན་པོ་ཆེས་དུས་དང་གནས་བབ་ག་འདྲ་ཞིག་ལ་༧རྒྱལ་བ་རིན་པོ་ཆེའི་མཛད་པ་འཕྲིན་ལས་ཀྱི་གཙོའི་ཆོས་ལུགས་མཐུན་སྒྲིལ་དང་། མཛད་རིམ་མང་པོ་ཞིག་ལ་འཕྱར་གྲུ་མཉམ་འདེགས་གནང་བར་ཐུགས་རྗེ་ལེགས་འབུལ་གྱི་ཆེད་དུ་བགྲོ་གླེང་གོ་སྒྲིག་བྱས་པ་ཡིན་སྐོར་བརྗོད་སོང་། དེའི་རྗེས་ས་རཱ་བོད་ཀྱི་མཐོ་རིམ་སློབ་གཉེར་ཁང་གི་སློབ་སྤྱི་པ་སངས་ལགས་ཀྱིས་ས་རཱ་མཐོ་རིམ་སློབ་གཉེར་ཁང་ངོ་སྤྲོད་མདོས་བསྡུས་ཤིག་གནང་བར། ས་རཱ་བོད་ཀྱི་མཐོ་རིམ་སློབ་གཉེར་ཁང་དེ་༡༩༩༡ ལོར་ཞིང་གཤེགས་རིགས་དགེ་དམ་པ་བློ་བཟང་རྒྱ་མཚོ་མཆོག་ནས་བོད་ཀྱི་སྐད་དང་རིག་གནས་ཉག་ཕྲ་བའི་སྐབས་དེར་སྐུ་སྒེར་ཡིག་ཚང་གིས་མཐུན་འགྱུར་རྒྱབ་སྐྱོར་འོག་དབུ་འཛུགས་གནང་ཡོད་པ་དང་། ས་རཱ་མཐོ་རིམ་སློབ་གཉེར་ཁང་ནས་ད་སྔ་བར་དུ་བོད་ཀྱི་སྐད་ཡིག་རིག་གནས་དང་འབྲེལ་བའི་ལས་གཞི་མང་པོ་ཞིག་བརྩམས་གནང་ཡོད་པ་ལྟར། ད་ལྟའི་ཆར་ས་རཱ་མཐོ་སློབ་ཏུ་མཐོ་རིམ་རིག་གནས་རབ་འབྱམས་པ་དང་། གཞི་རིམ་དང་དམའ་རིམ་གྱི་དགེ་རྒན་འོས་སྦྱོང་། སྲི་ཞུ་ལས་བྱེད་འོས་སྦྱོང་། ནང་དོན་རིག་པའི་འཛིན་གྲྭ། སྐད་ཡིག་འཛིན་གྲྭ་སོགས་ཁྱོན་བསྡོམས་སློབ་གཉེར་བ་གྲངས་ ༣༢༠ ཡོད་པ་དང་། ད་ལྟ་བར་ས་རཱ་མཐོ་རིམ་སློབ་གཉེར་ཁང་དུ་མཐོ་རིམ་རིག་གནས་རབ་འབྱམས་པ་སློབ་མཐར་ཕྱིན་པའི་སློབ་གཉེར་བ་གྲངས་ ༣༣༩ བྱུང་ཡོད་པ་དང་། ཧི་མ་ལ་ཡའི་རི་རྒྱུད་ཀྱི་མི་ཚོར་ཆེད་དམིགས་ཀྱིས་ལོ་ལྟར་དགེ་རྒན་འོས་སྦྱོང་ཞིག་གནང་གི་ཡོད་པ་ལྟར་ད་ལྟ་བར་ཁྱོན་སློབ་མ་༨༡ སློབ་མཐར་ཕྱིན། ཤེས་རིག་དང་མཉམ་འབྲེལ་གྱིས་འབྲིང་རིམ་དང་དམའ་རིམ་དགེ་རྒན་འོས་སྦྱོང་ཕུལ་བ་ལས། དམའ་རིམ་ནང་དུ་སློབ་གཉེར་བ་༣༠༠དང་འབྲིང་རིམ་དགེ་རྒན་འོས་སྦྱོང་ལ་༡༨༠ ལྷག་ཙམ་ཞིག་སློབ་མཐར་ཕྱིན་ཡོད་འདུག ལོ་རྒྱུས་གཙུག་ལག་རབ་འབྱམས་ལ་སློབ་གཉེར་བ་གྲངས་ ༧ དང་། རྩོམ་རིག་གཙུག་ལག་རབ་འབྱམས་ནང་དུ་སློབ་གཉེར་བ་༦་བཅས་བསླབ་པ་མཐར་སོན་པ་བཅས། ཁྱོན་ད་ལྟའི་བར་དུ་ས་རཱ་མཐོ་སློབ་ནས་སྦྱང་གཞི་འདྲ་མིན་ཐོག་བསླབ་པ་མཐར་སོན་པའི་སློབ་གཉེར་བ་གྲངས་ ༡༢༠༠ ལྷག་ཅིག་བྱུང་ཡོད་པ་དང་། དེ་མིན་པའི་ས་རཱ་མཐོ་སློབ་ཁང་དུ་ཕྱི་རྒྱལ་གྱི་གཙུག་ལག་སློབ་གཉེར་ཁང་ཁག་ཅིག་དང་མཉམ་འབྲེལ་གྱིས་རིག་གནས་བརྗེ་ལེན་གྱི་ལས་རིམ་འགྲོ་བཞིན་ཡོད་སྐོར་བརྗོད་སོང་། དམིགས་བསལ་སྐུ་མགྲོན་བོད་མིའི་སྒྲིག་འཛུགས་ཤེས་རིག་ལས་ཁུངས་ཀྱི་དྲུང་ཆེ་མཆོག་གིས། ས་རཱ་མཐོ་རིམ་སློབ་གཉེར་ཁང་གིས་ལོ་ལྟར་བོད་རིག་པའི་བགྲོ་གླེང་འདི་ལྟ་བུ་ཞིག་ཚོགས་བཞིན་པར་དགའ་ཚོར་ཆེན་པོ་བྱུང་། སྤྱིར་ང་ཚོ་བོད་པའི་སྤྱི་ཚོགས་ལ་མཚོན་ན། ཚོགས་པ་ཁག་གིས་སྣེ་ཁྲིད་ནས་ཚོགས་འདུ་དེ་འདྲ་ཚོགས་པ་ལས། གཞན་སྒེར་དང་སློབ་གྲྭ་ཁག་གིས་དང་དུ་བླངས་ནས་བགྲོ་གླེང་དང་ཚོགས་འདུ་ཚོགས་རྒྱུ་སོགས་དཀོན་ཙམ་ཡིན་པས། ས་རཱ་མཐོ་སློབ་ཀྱི་བགྲོ་གླེང་ཚོགས་འདུ་འདི་ལྟ་བུ་ཞིག་ལ་མཚོན་ན་སློབ་གཉེར་བ་རང་ངོས་ནས་ལོ་ལྟར་འགྲོ་སོང་སོགས་ཆ་ཚང་བཏང་ནས་ཚོགས་བཞིན་པ་དང་སྐུ་ལས་ཆེན་པོ་སྐྱོན་བཞིན་པར་དགའ་སྤོབས་སྐྱེས་པ་ཞིག་དང་། དེ་ཡིས་ང་རང་ཚོའི་གཞོན་སྐྱེས་སློབ་གཉེར་བ་ཚོས་རང་གི་ཆོས་དང་རིག་གཞུང་ལ་དོ་སྣང་དང་དཀའ་ལས་རྒྱག་གི་ཡོད་པ་མཚོན་གྱི་ཡོད་སྐོར་དང་། ང་ཚོས་དོ་སྣང་གནང་དགོས་པ་ཞིག་ལ། རྒྱ་ནག་གིས་ད་ལྟའི་ཆར་བོད་ཀྱི་ལོ་རྒྱུས་དང་རིག་གནས་ལ་འཁྱོག་བཤད་མང་པོ་བྱས་ཏེ། བོད་དེ་གནའ་སྔ་མོ་ནས་རྒྱ་ཁོངས་ཡིན་པར་བསྒྲུབས་ནས་འཛམ་གླིང་ཡོངས་ལ་ཁྱབ་བསྒྲགས་བྱེད་ཀྱི་ཡོད་པ་རེད། གཞོན་སྐྱེས་ཚོའི་རང་གི་རྒྱལ་རབས་ལོ་རྒྱུས་ལ་སྦྱང་ནས་དཔྱད་ཞིབ་བྱས་ཏེ་དངོས་ཡོད་གནས་ཚུལ་ག་རེ་ཡིན་མིན་ངེས་དགོས་པ་དེ་གལ་ཆེན་ཡིན་སྐོར་བརྗོད་སོང་། ང་ཚོར་རྣམ་དཔྱོད་དང་ཤེས་ཡོན་ཕུལ་དུ་བྱུང་བ་ཞིག་ཡོད་པ་ལྟར་འགན་ཡང་ཆེན་པོ་ཡོད་པའི་སྐོར་ལ་སྐུ་མགྲོན་གཙོ་བོ་དཔལ་ས་སྐྱའི་གདུང་སྲས་མཆོག་གིས། ས་རཱ་མཐོ་རིམ་སློབ་གཉེར་ཁང་གི་བོད་རིག་པའི་བགྲོ་གླེང་འདི་ལྟ་བུ་ཞིག་གོ་སྒྲིག་གནང་བར་ཐུགས་རྗེ་ལེགས་གསོལ་དང་འབྲེལ། ང་ཚོ་མི་ཞིག་ལ་མཚོན་ན་འཇིག་རྟེན་འདིར་སླེབས་པ་ནས་མི་རེ་རེའི་ཕྲག་ཏུ་རང་གི་མི་ཚེ་དང་འབྲེལ་བའི་འགན་འཁྲི་རེ་དང་། དེ་དང་ཕྱོགས་མཚུངས་མི་རིགས་ཤིག་གི་འགན་འཁྲི་ཡང་སོ་སོའི་ཕྲག་ཐོག་ཏུ་ཡོད་པ་ཡིན་དུས། འགན་འཁྲི་དེ་ཚེ་འདིའི་ལྟོ་གོས་སྒྲུབ་བྱེད་ཙམ་མ་ཡིན་པར་དེ་ལྟ་བུ་དུད་འགྲོས་ཀྱང་འཁྱོང་གི་ཡོད་དུས། ང་ཚོ་མི་ལ་རྣམ་དཔྱོད་དང་ཤེས་ཡོན་ཕུལ་དུ་བྱུང་བ་ཞིག་ཡོད་པས་འགན་འཁྲི་དེ་ཡང་སེམས་ཅན་གཞན་དང་མི་འདྲ་བ་ཞིག་ཡོད་པ་རེད། ལྷག་པར་དུ་ང་རང་ཚོ་མིའི་ལུས་རྟེན་ཞིག་ཐོབ་པ་ནས་བཟུང་། དམིགས་བསལ་གྱིས་མི་རིགས་དང་འབྲེལ་བའི་འགན་འཁྲི་ཆེན་པོ་ཞིག་ཡོད་པ་རེད། དེ་བཞིན་བོད་མི་ཞིག་ཡིན་པ་ནས་བཟུང་སྟེ་ཐུན་མོང་གིས་རང་སྣང་གཅིག་གྱུར་གྱིས་འཁུར་དགོས་པའི་ལས་འགན་དེ་ག་རེ་ཆགས་བསྡད་ཡོད་པ་ཟེར་ན། སྤྱི་ནོར་༧གོང་ས་སྐྱབས་མགོན་ཆེན་པོས་དུས་ནས་དུས་སུ་ང་རང་ཚོའི་ཁྱད་ནོར་རིག་གཞུང་དེ་སྲུང་སྐྱོབ་དང་འཕེལ་རྒྱས་གཏོང་དགོས་པ་རེད་ཅེས་གསུངས་པ་ལྟར། འདི་འདྲ་བའི་ལས་འགན་དེ་སྒྲུབ་མ་ཐུབ་པ་ཡིན་ན། ང་ཚོ་མི་རིགས་གཞན་དང་ཁྱད་པར་གང་ཡང་སྟོན་མི་ཐུབ་པ་ཞིག་ཆགས་བསྡད་ཡོད་པ་སོགས་གསུངས་སོང་། ཡང་ཁོང་གིས། ངའི་རེ་བར་མ་འོངས་པར་བོད་ཀྱི་གཞོན་སྐྱེས་ཚོས་སོ་སོ་སྒེར་གྱི་གནས་སྐབས་ཀྱི་དགོས་མཁོ་ཙམ་ལ་མ་ལྟོས་པར། རང་དང་གཞན་གྱི་ཚེ་འདི་ཕྱི་གཉིས་ཀྱི་ཁེ་ཕན་མང་པོར་གཟིགས་ནས་བོད་སྐད་བཤད་ཐུབ་པ་དང་བཤད་ཐུབ་པ་མ་ཟད། སྤོབས་པ་ཆེན་པོའི་ངང་ནས་བེད་སྤྱོད་གཏོང་ཐུབ་པ། བེད་སྤྱོད་གཏོང་སྐབས་མི་རིགས་གཞན་གྱི་སྐད་དང་བསྲེས་ཏེ་ར་མ་ལུག་གང་ཡང་མ་ཡིན་པ་ཞིག་དང་། སྤྱིར་མི་ཐོག་རྒན་པ་རྣམ་དང་ལྷག་པར་དུ་ང་རང་ཚོ་བོད་གངས་ཅན་གྱི་དཔྲལ་བའི་མིག་དང་ཁོག་པའི་སྙིང་། རྟེན་གྱི་སྐྱབས། མདུན་གྱི་དཔུང་། ཚེ་འདིའི་དཔོན། ཕྱི་མའི་འདྲེན་པ། སྤྱི་ནོར་༧གོང་ས་སྐྱབས་མགོན་ཆེན་པོའི་ཐུགས་རྗེ་བཀའ་དྲིན་ཉག་གཅིག་ལ་བརྟེན་ནས། དུས་ཉེན་འཕྲང་ཅན་འདི་ལྟ་བུའི་སྐབས་སུ་བོད་ཀྱི་སྐད་དང་རིག་གཞུང་སྲ་ཐག་ཐག་གནས་ཐུབ་ཡོད་རེད་ལ། དུས་ཀྱི་འགྱུར་འགྲོས་ཆེ་བའི་སྐབས་འདི་དག་དང་མ་འོངས་པར་ང་ཚོ་བོད་ཀྱི་གཞོན་སྐྱེས་ཚོས་གནད་དོན་ག་འདྲ་ཞིག་ལ་ཐུག་ཀྱང་། མི་རབས་གོང་མ་རྣམ་ལ་ཐུགས་ཕམ་མེད་པ་ཞིག་དང་ཐུག་བློ་བདེ་བོ་ཞིག་བཟོ་དགོས་པ་ང་རང་ཚོ་ཚང་མའི་ལས་འགན་ཞིག་ཆགས་བསྡད་ཡོད་པ་རེད། ང་རང་ཚོ་ཚང་མས་ཆོས་བརྒྱུད་དང་ཆོལ་ཁའི་ཕྱོགས་རེེས་གང་ཡང་མི་འཛིན་པར། བོད་རིགས་སྤུན་ཟླ་གཅིག་དང་བསྟན་པ་གཅིག་གི་ཆོས་བརྒྱུད་འཛིན་མཁན་ཞིག་ཡིན་པའི་རྒྱུ་མཚན་གྱིས་ཕན་ཚུན་གཅིག་ཕན་གཅིག་གྲོགས་དང་རྡོག་རྩ་གཅིག་སྒྲིལ་བྱ་དགོས་སྐོར་སོགས་གསུངས་སོང་། ཐེངས་འདིའི་ཉིན་གྲངས་གསུམ་རིང་གི་བགྲོ་གླེང་ཐོག་གདན་ཞུའི་གཏམ་བཤད་པ་རྣམ་པ་དང་། ཚོགས་བཅར་བ་ཚོས་ས་སྐྱ་པའི་སྲིད་དབང་སྐབས་ཀྱི་བོད་ཀྱི་ཆབ་སྲིད་ཀྱི་གནས་བབ་དང་། དཔལ་འབྱོར་གྱི་གནས་བབ། སྒྱུ་རྩལ་གྱི་གནས་བབ། རིག་གནས་ཀྱི་གནས་བབ་སོགས་སྡེ་ཚན་ཆེན་པོ་བཞིའི་སྒང་ལ་བགྲོ་གླེང་བྱེད་ཀྱི་ཡོད་པ་རེད། གསར་འགོད་པ་སངས་རྒྱས་དཀོན་མཆོག