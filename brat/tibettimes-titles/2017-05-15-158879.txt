
བོད་དང་བལ་ཡུལ་བར་མེ་འཁོར་ལྕགས་ལམ་གང་མགྱོགས་བཟོ་རྒྱུ་རེད།

རྒྱ་ནག་གིས་མགོ་ཁྲིད་པའི་དར་གོས་ཚོང་ལམ་ཚོགས་འདུའི་སྟེང་བལ་གཞུང་མཉམ་ཞུགས་བྱས་ཏེ་ཨ་སྒོར་ཐེར་འབུམ་ ༨ ལྷག་གི་འགྲོ་གྲོན་བཏང་སྟེ་བོད་ནས་བལ་ཡུལ་རྒྱལ་སའི་བར་མེ་འཁོར་ལྕགས་ལམ་བཟོ་རྒྱུའི་ཐག་གཅོད། ཁ་སང་རྒྱ་གར་དུས་བབ་ཀྱིས་གནས་ཚུལ་སྤེལ་བ་ལྟར་ན། བལ་ཡུལ་དཔལ་འབྱོར་བློན་ཆེན་གྱི་དྲུང་ཆེ་ཡཱུག་རཱཇ་པན་ཌེ་(Yug Raj Pandey)ལགས་ཀྱིས་བོད་དང་བལ་ཡུལ་བར་མེ་འཁོར་ལྕགས་ལམ་རིང་ཚད་སྤྱི་ལེ་ ༥༥༠ ཅན་ཞིག་རྒྱག་འཆར་ཡོད་ཚུལ་བརྗོད་ཡོད་པ་མ་ཟད། འཆར་གཞི་དེ་ལེགས་འགྲུབ་བྱུང་ན་རྒྱ་བལ་བར་ཚོང་འབྲེལ་ཤུགས་ཆེ་རུ་འགྲོ་བ་དང་། བོད་དང་བལ་ཡུལ་བར་འགྲིམ་འགྲུལ་བྱེད་མཁན་དང་ཡུལ་སྐོར་སྤྲོ་འཆམ་པ་སོགས་ལའང་ཕན་ཐོགས་ཆེན་པོ་ཡོད་ཚུལ་བརྗོད་འདུག རྒྱ་ནག་གིས་མགོ་ཁྲིད་པའི་རྒྱུད་གཅིག་ལམ་གཅིག་གི་ཚོང་ལམ་གསར་པའི་ཚོགས་འདུ་དེར་བལ་ཡུལ་གཞུང་མཉམ་ཞུགས་བྱས་ཡོད་པ་མ་ཟད། མ་འོངས་པར་ལས་གཞི་དེའི་ནང་མཉམ་ཞུགས་བྱ་རྒྱུའི་མིང་རྟགས་ཀྱང་བཀོད་ཡོད་འདུག ཁ་སང་བལ་ཡུལ་དཔལ་འབྱོར་བློན་ཆེན་གྱིས་བོད་དང་བལ་ཡུལ་བར་གྱི་ལྕགས་ལམ་དེ་ནི་དར་གོས་ཚོང་ལམ་གསར་པའི་ཆ་ཤས་ཤིག་ཆགས་ངེས་ཡིན་ཚུལ་དང་། ལས་གཞི་དེའི་སྐོར་ལ་རྒྱ་ནག་དང་བོད་པའི་མགོ་ཁྲིད་ཚོ་དང་གྲོས་མོལ་བྱས་དང་བྱེད་བཞིན་ཡོད་ཅིང་། ཚོད་དཔག་བྱས་ན་ལྕགས་ལམ་དེའི་འགྲོ་གྲོན་ཨ་སྒོར་ཐེར་འབུམ་ ༨ ལྷག་ལ་གནས་རྒྱུ་ཡིན་སྐོར་སོགས་བརྗོད་འདུག དྲུང་ཆེ་པན་ཌེ་ཡིས་བརྗོད་པ་ལྟར་ན། འདས་པའི་ཟླ་བ་ ༥ གོང་ནས་རྒྱ་བལ་མགོ་ཁྲིད་ཚོའི་བར་ལས་གཞི་དེའི་སྐོར་ལ་གྲོས་བསྡུར་བྱས་ཡོད་པ་དང་། ལས་གཞི་དེ་དངོས་སུ་མགོ་འཛུགས་བྱས་ཏེ་མཐའ་མའི་ལེགས་འགྲུབ་བར་ལོ་ ༨ ཙམ་འགོར་རྒྱུ་ཡིན་པ་དང་། གང་མགྱོགས་འཆར་གཞི་ཞིབ་ཚགས་མགོ་འཛུགས་གྲབས་ཡོད་པ་དང་། འཆར་གཞི་ཡོངས་སུ་བཟོས་ཚར་རྗེས་མ་དངུལ་ཅི་ཙམ་གཏོང་དགོས་མིན་ཐག་གཅོད་བྱ་རྒྱུ་ཡིན་སྐོར་སོགས་བརྗོད་འདུག རྒྱ་ནག་དང་བལ་ཡུལ་བར་གྱི་མེ་འཁོར་ལྕགས་ལམ་དེའི་རིང་ཚད་སྤྱི་ལེ་ ༥༥༠ ཙམ་ཡིན་པ་དང་། དེ་ལས་སྤྱི་ལེ་ ༤༠༠ ནི་བོད་ཀྱི་ས་ཐོག་ཏུ་ཁེལ་གྱི་ཡོད་ཅིང་། སྤྱི་ལེ་ ༡༥༠ ཙམ་ས་མཚམས་ནས་བལ་ཡུལ་རྒྱལ་ས་ཀ་ཐ་མན་ཌུ་བར་ཆགས་ཡོད་འདུག ལྕགས་ལམ་ལས་གཞི་དེ་ན་ནིང་རྒྱ་ནག་གིས་ངོས་ལེན་བྱས་ཡོད་པ་དང་། སྐབས་དེར་རྒྱ་གར་གྱིས་ད་སྔ་བལ་ཡུལ་གྱི་དཔལ་འབྱོར་ཙམ་མིན་པར། ཕྱོགས་གང་ཐད་ནས་རྒྱ་གར་ལ་བརྟེན་ཡོད་པ་རྣམས་མ་འོངས་པར་རྒྱ་ནག་ལ་ཁ་བསྒྱུར་ཏེ། བལ་ཡུལ་ནང་རྒྱ་ནག་གི་ཤུགས་རྐྱེན་སྤྲོད་ཐབས་ཤིག་ཡིན་སྐོར་བརྗོད་དེ་མ་དགའ་བའི་རྣམ་འགྱུར་བསྟན་ཡོད། གསར་འགོད་པ་ཚོས་དྲུང་ཆེ་པན་ཌེ་ལ་རྒྱ་གར་གཞུང་གིས་རྒྱ་ནག་གི་དར་གོས་ཚོང་ལམ་གསར་པ་འདི་དང་། དམིགས་བསལ་པ་ཀི་སི་ཐན་ནང་རྒྱ་ནག་གིས་ཚོང་གི་སྡིངས་ཆ་གསར་བཟོ་བྱེད་བཞིན་པར་ངོ་རྒོལ་བྱེད་བཞིན་པ་དེའི་སྐོར་དྲིས་པར་ལན་འདེབས་བྱས་མི་འདུག དྲུང་ཆེ་པན་ཌེ་ཡིས། “ད་ལྟ་རྒྱ་བལ་གཉིས་ཀྱི་ལས་གཞི་གལ་ཆེ་ཤོས་དེ་མེ་འཁོར་ལྕགས་ལམ་གྱི་ལས་གཞི་དེ་ཡིན་པ་དང་། མ་འོངས་པར་ཆུ་གློག་གི་ལས་གཞི་ཞིག་ཀྱང་མགོ་འཛུགས་འཆར་ཡོད་སྟབས། དེ་ནི་ལས་གཞི་གལ་ཆེན་གཉིས་པ་དེ་ཆགས་ངེས་རེད།” ཅེས་བརྗོད་འདུག རྒྱ་ནག་གི་སྲིད་འཛིན་ཞི་ཅིན་ཕིན་གྱིས་ཨུ་ཚུགས་མཐར་སྐྱེལ་བྱས་ཏེ། ༢༠༡༢ ལོར་ཨ་སྒོར་ཐེར་འབུམ་མང་པོའི་ལས་གཞི་དར་གོས་ཚོང་ལམ་གསར་པ་དེ་མགོ་འཛུགས་བྱ་རྒྱུའི་གསལ་བསྒྲགས་བྱས་ཡོད་པ་དང་། ལས་གཞི་དེས་གླིང་ཆེན་ཨེ་ཤ་ཡ་ནས་ཨ་ཧྥི་རི་ཁ་དང་། ཨ་ཧྥི་རི་ཁ་ནས་ཡུ་རོབ་སོགས་སྐེ་རགས་ཀྱིས་བཅིངས་པ་ལྟར་འབྲེལ་མཐུད་བྱེད་འཆར་ཡོད་སྟབས། ཚོང་འབྲེལ་ལས་གཞི་དེའི་མིང་ལ་’སྐེ་རགས་ཁྲོམ་ལམ་’(Belt and Road Forum)ཞེས་བཏགས་ཡོད་འདུག གསར་འགོད་པ། ཉི་མ་ཚེ་རིང་།