
སྨན་ཁང་ནང་མུ་མཐུད་ཟས་བཅད་ཞུ་འབུལ་གནང་གི་འདུག

  ལྡི་ལིར་དུས་ཚོད་ངེས་མེད་ཀྱི་ཟས་བཅད་ཞུ་འབུལ་གནང་མཁན་བོད་ལྷན་གྱི་དབུས་རྒྱུན་ཚེ་དབང་སྒྲོལ་མ་ལགས་ཉེན་རྟོག་པས་སྨན་ཁང་དུ་ཁྲིད་ཀྱང་སྨན་ཁང་ནང་མུ་མཐུད་ཟས་བཅད་ཞུ་འབུལ་གནང་བཞིན་ཡོད་འདུག   ཟླ་སྔོན་མའི་ཕྱི་ཚེས་ ༡༠ ཉིན་ནས་བཟུང་རྒྱ་གར་གྱི་རྒྱལ་ས་ལྡི་ལིའི་ཇན་ཋར་མན་ཋར་ས་གནས་སུ། བོད་ཀྱི་གཞོན་ནུ་ལྷན་ཚོགས་ཀྱི་དབུས་རྒྱུན་གསུམ་གྱིས་དམིགས་ཡུལ་ ༣ དང་དགོས་འདུན་དོན་ཚན་ ༥ ཡི་འོག དུས་ཚོད་ངེས་མེད་ཀྱི་ཟས་བཅད་ཞུ་འབུལ་གནང་སྟེ་ཉིན་གྲངས་ ༢༢ འགྲོ་ཡི་ཡོད་པ་དང་། ཟས་བཅད་ཞུ་འབུལ་བ་ཚེ་རིང་སྒྲོལ་མ་ལགས་ཀྱི་སྐུ་གཟུགས་གནས་སྟངས་ཛ་དྲག་ཆགས་ཡོད་སྟབས། མདང་དགོང་མཚན་མོར་རྒྱ་གར་ཉེན་རྟོག་པས་ཁོང་མོ་རམ་མཱ་ནོ་ཧར་ལོ་ཧེ་ཡཱ་(RML Hospital) སྨན་ཁང་དུ་ཁྲིད་ཡོད་འདུག   དེ་རིང་འདི་གའི་གསར་འགོད་པས་ཁ་པར་བརྒྱུད་ཟས་བཅད་ངོ་རྒོལ་གོ་སྒྲིག་བྱེད་མཁན་ངག་དབང་བློ་བཟང་ལགས་སུ་སྐད་ཆ་དྲིས་པར་ཁོང་གིས། མདང་དགོང་མཚན་གུང་ཆུ་ཚོད་ ༡༡། ༣༠༠ ཡས་མས་ལ་ང་ཚོའི་ཟས་བཅད་ཞུ་འབུལ་གནང་མཁན་ནང་གི་གཞོན་ནུ་ལྷན་ཚོགས་ཀྱི་དྲིལ་བསྒྲགས་འགན་འཛིན་ཚེ་དབང་སྒྲོལ་མ་ལགས། སྐུ་གཟུགས་ཛ་དྲག་གི་གནས་སྟངས་ལ་བརྟེན་ནས་སྨན་ཁང་དུ་འགྲོ་དགོས་བྱུང་ཡོད་པ་རེད། མདང་དགོང་ཚེ་དབང་སྒྲོལ་མའི་གཟུགས་པོ་བདེ་བོ་མེད་པ་དང་གྲོད་ཁོག་ན་ཟུག་ཞེ་བོ་བརྒྱབ་ཡོད་པ་དང་། སྐབས་དེར་རྒྱ་གར་གྱི་ཉེན་རྟོག་པས་གནས་སྟངས་དེ་ཕལ་ཆེར་མཐོང་ཡོད་ས་རེད། སྤྱིར་བཏང་རྒྱ་གར་གསང་བའི་ལས་ཁུངས་དང་ཉེན་རྟོག་པས་ང་ཚོའི་ཟས་བཅད་ངོ་རྒོལ་གྱི་གནས་སྟངས་ལ་ག་དུས་ཡིན་ནའང་ལྐོག་ནས་རྒྱང་ལྟ་བྱེད་བཞིན་ཡོད་སྟབས། ཁོ་ཚོ་ཟས་བཅད་ཞུ་འབུལ་བྱེད་སར་ཡོང་སྟེ་དེ་འདྲ་བྱས་ནས་བསྡད་ན་འགྲིག་གི་མ་རེད་སྨན་ཁང་ལ་ཡིན་གཅིག་མིན་གཅིག་འགྲོ་དགོས་རེད་ཅེས་བརྗོད་འདུག ཡིན་ན་ཡང་། ཚེ་དབང་སྒྲོལ་མ་ལགས་དང་ཁོང་ཚོས་སྐྱོན་མི་འདུག་སྨན་ཁང་ལ་འགྲོ་རྒྱུ་མིན། ན་ཟུག་ཏོག་ཙམ་མ་གཏོགས་སྐྱོན་མི་འདུག་ཅེས་ཨུ་ཚུགས་བརྒྱབ་ཡོད་ཀྱང་། ཉེན་རྟོག་པར་ཡིན་མིན་བཤད་ས་མེད་པར་སྨན་ཁང་ལ་འགྲོ་དགོས་བྱུང་ཡོད་པ་རེད། སྨན་པས་ཁོང་མོར་ངེས་པར་དུ་གནམ་ཁབ་ (glucose) རྒྱག་དགོས་ཀྱི་འདུག་ཅེས་བརྗོད་ཡོད་ཀྱང་། མོ་རང་གིས་རྩ་བ་ནས་རྒྱག་མི་དགོས་ཞེས་རྒྱག་བཅུག་མི་འདུག ཡིན་ན་ཡང་། ད་ལྟ་ད་དུང་མོས་སྨན་ཁང་ལ་ཟས་བཅད་ཞུ་འབུལ་བྱས་ནས་ཉལ་བསྡད་ཡོད་པ་རེད། ཅེས་དང་། སྤྱིར་བཏང་ཞུ་འབུལ་བ་གཞན་གཉིས་ཀྱི་སྐུ་གཟུགས་ཧ་ཅང་སྐྱོ་བོ་རེད། ཡིན་ན་ཡང་། ཁོ་གཉིས་ཟས་བཅད་ཞུ་འབུལ་བྱེད་སར་མུ་མཐུད་དུ་བཞུགས་ཡོད་སྐོར་བརྗོད་སོང་།   ད་ལྟའི་བར་དུ་རྒྱ་གར་གཞུང་གིས་ལྟ་སྟངས་ག་འདྲ་ཡིན་མིན་དྲིས་པར་ཁོང་གིས། ང་ཚོའི་མི་རིགས་ཀྱི་འཐབ་རྩོད་ལ་རྒྱ་གར་གཞུང་དང་མི་མང་གཉིས་ཤིན་ཏུ་ནས་གལ་ཆེན་པོ་ཡིན་པ་ངོས་འཛིན་བྱེད་བཞིན་ཡོད་སྟབས། རྒྱ་གར་གཞུང་འབྲེལ་གནད་ཡོད་མི་སྣ་གལ་ཆེན་ཞིག་ཏུ་ངོས་འཛིན་ཞུས་ནས། ང་ཚོ་བོད་ཀྱི་གཞོན་ནུ་ལྷན་ཚོགས་ནས་ཟས་བཅད་ཞུ་འབུལ་གྱི་དགོས་མདུན་དང་དམིགས་ཡུལ་ག་རེ་ཡིན་མིན། དེ་བཞིན་བོད་ནང་གི་ཛ་དྲག་གནས་སྟངས་སོགས་ཞུས་ཡོད་སྟབས། རྒྱ་གར་གཞུང་གི་གནད་ཡོད་མི་སྣ་ཚོས་ང་ཚོ་ངོས་སུ་ཕེབས་ཀྱི་ཡིན་གསུངས་ཏེ། ཉིན་ཤས་སྔོན་རྒྱ་གར་གཞུང་འབྲེལ་ཨོ་དྷིར་ཁན་(Utherkhan)མངའ་སྡེའི་བློན་ཆེན་ཟུར་བ་མཆོག་དང་ཨ་སམ་བློན་ཆེན་ཟུར་པ་མཆོག་རྣམ་གཉིས་ཀྱིས་དབུས་རྒྱ་གར་གྲོས་ཚོགས་འཐུས་མི་བྷ་གྷ་ཌི་ (Bhagat Singh Kashyari)ལགས་དང་བྷེ་ཨན་སན་ (B.N Singh)། ནེ་ནན་ཨེ་རན་ (Ninong Ering)། རམ་གྷསུ་ (Ramdas Athwale )་སོགས་དངོས་སུ་ཕེབས་ཏེ། ང་ཚོའི་ཟས་བཅད་ཞུ་འབུལ་གནང་མཁན་ཚོར་གདུང་སེམས་མཉམ་སྐྱེད་དང་ཁ་བཏགས་འཐེན་ནས། ཁྱེད་རང་ཚོས་མི་རིགས་ཀྱི་འཐབ་རྩོད་བྱས་པར་རྗེས་སུ་ཡི་རང་ཡོད་ཅེས་བསྔགས་བརྗོད་གནང་སོང་།   གསར་འགོད་པ། འཇིགས་མེད་རྒྱ་མཚོ།