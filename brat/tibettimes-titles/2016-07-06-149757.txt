འོས་བསྡུའི་སྒྲིག་གཞི་མ་གཏོགས།
བཅའ་ཁྲིམས་ལ་བསྒྱུར་བཅོས་གཏོང་མི་དགོས་སམ། ༼ ༡ ༽

ད་ལོའི་སྐབས་བཅུ་དྲུག་པའི་བོད་མི་མང་སྤྱི་འཐུས་དང་། བཀའ་ཤག་སྐབས་བཅོ་ལྔ་པའི་སྲིད་སྐྱོང་འོས་བསྡུའི་ལས་རིམ་ཁྲོད། བོད་མིའི་ཡ་རབས་བཟང་སྤྱོད་ཉམས་ཆག་ཆེན་པོ་བྱུང་སྟེ་ཆོལ་ཁ་ཆོས་ལུགས་ཕྱོགས་འཐེན་གྱི་རྣམ་པ་ཤུགས་ཆེན་བྱུང་ཡོད་པ་དང་། བོད་པའི་སྤྱི་ཚོགས་ནང་གི་གནད་ཡོད་མི་སྣ་དག་ལ་གླེང་ཕྱོགས་སྣ་ཚོགས་བྱུང་ཞིང་། མང་ཚོགས་ཀྱི་ཆེ་མཐོང་དང་བརྩི་བཀུར་ཉམས་པ་སོགས་ཀྱི་གནས་སྟངས་བྱུང་ཡོད། དེ་བཞིན། འོས་བསྡུའི་ལས་རིམ་ཁྲོད་ཀྱི་གནས་ཚུལ་ཁག་ཅིག་ལ་བརྟེན་ཏེ་༧གོང་ས་མཆོག་ལ་ཐུགས་ཕམ་བྱུང་བ་བཅས་ལ་བརྟེན་ཏེ། ཉེ་ལམ་བོད་མི་མང་སྤྱི་འཐུས་ལྷན་ཚོགས་ནང་འོས་བསྡུའི་སྒྲིག་གཞི་བསྐྱར་བཅོས་ཀྱི་ཚོགས་ཆུང་འཛུགས་དགོས་པའི་གྲོས་ཆོད་བྱུང་དོན་ལྟར། ཟླ་སྔོན་མའི་ཚེས་ ༡༤ ཉིན་བཀའ་སྤྱི་གཉིས་དང་འོས་བསྡུའི་འགན་འཛིན་བཅས་ལས་གྲུབ་པའི་འོས་བསྡུའི་སྒྲིག་གཞི་བསྐྱར་བཅོས་ཚོགས་ཆུང་ཞིག་བཙུགས་ཡོད། འོས་བསྡུའི་སྒྲིག་གཞི་བསྐྱར་བཅོས་ཚོགས་ཆུང་གིས་དོན་ཚན་གཉིས་ཀྱི་གསལ་བསྒྲགས་ཤིག་སྤེལ་བའི་ནང་། “དང་པོ། བར་ལམ་སྲིད་སྤྱི་གཉིས་ཀྱི་འོས་བསྡུའི་སྐབས་དཀའ་ངལ་འཕྲད་པ་ལ་གཞིགས་ཏེ། འོས་བསྡུའི་སྒྲིག་གཞི་ལ་དུས་བསྟུན་ལེགས་བཅོས་གནང་སྒོ་ཇི་ཡོད་དང་། གཉིས་པ། མ་འོངས་པར་སྲིད་སྤྱི་གཉིས་ཀྱི་འོས་བསྡུའི་སྐབས་སྤྱི་སྒེར་སུ་ཐད་ནས་འོས་གཞི་འདོན་ཕྱོགས་ཇི་དགོས།” ཞེས་པའི་དོན་ཚན་གཉིས་ཀྱི་ཐོག་མང་ཚོགས་ཀྱིས་དགོངས་འཆར་གསུང་དགོས་སྐོར་འཁོད་འདུག མང་ཚོགས་ཀྱི་དགོངས་འཆར་དེ་དག་ཕྱི་ཟླ་ ༨ ཚེས་ ༣༡ ཉིན་བར་བོད་མི་མང་སྤྱི་འཐུས་ལྷན་ཁང་ལ་འབྱོར་དགོས་པ་བཅས་འཁོད་འདུག་སྟབས། འདི་གའི་གསར་ཁང་གིས་ཐེངས་འདིར་ཆེད་དུ་བཙུགས་པའི་འོས་བསྡུའི་སྒྲིག་གཞི་བསྐྱར་བཅོས་ཚོགས་ཆུང་གི་ཚོགས་གཙོ་དཔལ་འབྱོར་བཀའ་བློན་ཀརྨ་ཡེ་ཤེས་མཆོག་གཙོ་བྱས་ཏེ། དྷ་རམ་ས་ལའི་གཞུང་འབྲེལ་མིན་པའི་ཚོགས་སྡེ་ཁག་གི་མི་སྣ་ཚོར་བཅར་འདྲི་ཞུས་པ་བརྒྱུད་དེ་དགོངས་འཆར་བསྡུས་ཡོད།