
བཀའ་ཤག་སྐབས་བཅོ་ལྔ་པའི་བཀའ་བློན་བདུན་མང་མོས་འོས་འདེམས།

དེ་རིང་སྐབས་བཅུ་དྲུག་པའི་བོད་མི་མང་སྤྱི་འཐུས་ཀྱི་གྲོས་ཚོགས་ཐོག་སྲིད་སྐྱོང་མཆོག་ནས་ཕྱག་རོགས་བཀའ་བློན་རྣམ་པ་མཚན་འདོན་གནང་བ་ལྟར་ཚང་མ་བཀའ་ཤག་སྐབས་བཅོ་ལྔ་པའི་བཀའ་བློན་དུ་མང་མོས་བདམས་ཐོན་བྱུང་སོང་། དེ་རིང་སྔ་དྲོར། སྐབས་བཅུ་དྲུག་པའི་བོད་མི་མང་སྤྱི་འཐུས་ཀྱི་གྲོས་ཚོགས་ཚོགས་དུས་དང་པོའི་སྟེང་། སྲིད་སྐྱོང་བློ་བཟང་སེང་གེ་མཆོག་གིས་གྲོས་ཚོགས་ནང་བཀའ་བློན་འོས་མི་ ༧ མཚན་འདོན་གནང་སྐབས་སྤྱི་འཐུས་ཚོས་དགག་བྱ་བྱུང་སྟབས། བཅའ་ཁྲིམས་ཀྱི་དགོངས་དོན་ལྟར་སྤྱི་འཐུས་ངོ་ཡོད་ཚོས་གསང་བའི་འོས་ཤོག་འཕངས་ཏེ་བརྒྱ་ཆ་ ༥༠ ཡན་ཐོབ་ཚེ་བཀའ་བློན་དུ་བདམས་ཐོན་བྱུང་ཡོད་པ་ལྟར། དེ་རིང་གྲོས་ཚོགས་ནང་སྤྱི་འཐུས་ ༤༣ ཡོད་པ་དག་གིས་འོས་ཤོག་འཕངས་ཏེ་བཀའ་བློན་འོས་མི་ཚང་མར་མང་མོས་ཐོབ་སོང་། གསང་བའི་འོས་ཤོག་འཕེན་སྐབས་ཤེས་རིག་བཀའ་ཟུར་དངོས་གྲུབ་ཚེ་རིང་མཆོག་ལ་འོས་གྲངས་ ༢༩ ཐོབ་ཡོད་པ་དང་། བཀའ་དྲུང་གཡུ་ཐོག་ཀརྨ་དགེ་ལེགས་མཆོག་ལ་འོས་གྲངས་ ༣༧ ། ནང་སྲིད་དྲུང་ཆེ་འཁོར་ལྷ་ཚང་བསོད་ནམས་སྟོབས་རྒྱལ་མཆོག་ལ་འོས་གྲངས་ ༣༨ ། བདེ་སྲུང་འཛིན་སྐྱོང་དྲུང་ཆེ་འཕགས་པ་ཚེ་རིང་མཆོག་ལ་འོས་གྲངས་ ༣༡ ། སྤྱི་ཟུར་ཀརྨ་ཡེ་ཤེས་མཆོག་ལ་འོས་གྲངས་ ༢༧ ། སྤྱི་ཟུར་ཆོས་སྐྱོང་དབང་ཕྱུག་མཆོག་ལ་འོས་གྲངས་ ༢༤ ། སྤྱི་འཐུས་ཤར་གླིང་བསྟན་འཛིན་ཟླ་སྒྲོན་མཆོག་ལ་འོས་གྲངས་ ༢༥ བཅས་ཐོབ་སྟེ་བཀའ་བློན་དུ་བདམས་ཐོན་བྱུང་། བཀའ་ཤག་སྐབས་སྔ་མ་དག་གི་འགྲོ་སྟངས་ལྟར་ན། བཀའ་བློན་ཁྲི་པའམ་སྲིད་སྐྱོང་གིས་བཀའ་བློན་འོས་མི་དག་གི་ལོ་རྒྱུས་སྙིང་བསྡུས་ཡིག་ཐོག་ནས་གྲོས་ཚོགས་ནང་བཀྲམས་རྗེས། སྲིད་སྐྱོང་མཆོག་གིས་བཀའ་བློན་འོས་མི་རེ་རེ་བཞིན་མཚན་དང་ལོ་རྒྱུས་གྲོས་ཚོགས་ལ་སྙན་གསེང་ཞུས་ཏེ། སྤྱི་འཐུས་ཚོས་མང་མོས་སྤྱི་མོས་གང་ཐོབ་ལྟར་ཐག་གཅོད་གནང་སྲོལ་ཡོད་ཀྱང་། ཐེངས་འདིར་སྲིད་སྐྱོང་མཆོག་གིས་བཀའ་བློན་འོས་མི་དག་གི་ལོ་རྒྱུས་གྲོས་ཚོགས་ནང་མ་བཀྲམས་པར། གྲོས་ཚོགས་ཡར་ཚོགས་མ་ཐག་ཐད་ཀར་ཤེས་རིག་བཀའ་ཟུར་དངོས་གྲུབ་ཚེ་རིང་མཆོག་གི་ལོ་རྒྱུས་སྒྲོགས་སྦྱང་གནང་སྐབས། སྤྱི་འཐུས་ཁག་ཅིག་གིས་ལས་རིམ་རྣམ་བཞག་གནང་སྟེ། འོས་འདེམས་མ་གནང་སྔོན་ལ་བཀའ་བློན་འོས་མི་དག་གི་ལོ་རྒྱུས་ངེས་པར་དུ་གྲོས་ཚོགས་ནང་བཀྲམས་དགོས་སྐོར་གསུངས་པ་མ་ཟད། སྤྱི་འཐུས་ཐུབ་བསྟན་ལུང་རིག་ལགས་ཀྱིས་དངོས་གྲུབ་ཚེ་རིང་ལ་དཔྱ་ཁྲལ་ལག་དེབ་ཡོད་མེད་དོགས་འདྲི་ཞུས་པ་དང་། སྤྱི་འཐུས་ཟླ་བ་ཕུན་སྐྱིད་ལགས་ཀྱིས་ཐེངས་འདིར་གྲོས་ཚོགས་ནང་སྲིད་སྐྱོང་མཆོག་གིས་བཀའ་བློན་འོས་མི་མཚན་འདོན་གནང་སྟངས་དེའི་དབང་གིས་བཀའ་བློན་འོས་མི་ཚང་མར་དགག་པ་རྒྱག་རྒྱུ་ཡིན་ཚུལ་གསུངས་པ་བཅས་ལ་བརྟེན་ཏེ། བཀའ་བློན་འོས་མི་དག་གི་ལོ་རྒྱུས་སྙིང་བསྡུས་གྲོས་ཚོགས་ནང་བཀྲམས་རྗེས་འོས་མི་རེ་རེ་བཞིན་འོས་ཤོག་འཕངས་ཏེ་མང་མོས་ཐོབ་ཡོད། ཐེངས་འདིར་སྲིད་སྐྱོང་མཆོག་གིས་བཀའ་བློན་འོས་མི་བདུན་གྱི་ལོ་རྒྱུས་སྙིང་བསྡུས་སྒྲོགས་སྦྱང་གནང་བའི་ནང་། བདམས་འཐོན་བཀའ་བློན་དངོས་གྲུབ་ཚེ་རིང་མཆོག་ནི། མཐོ་སློབ་ཐོན་རྗེས་ ༡༩༧༩ ལོར་སྐབས་ ༧ པའི་བོད་མི་མང་སྤྱི་འཐུས་ལྷན་ཚོགས་སུ་བདམས་ཐོན་དང་། ༡༩༨༣ ལོ་ནས་བཟུང་ཞབས་ཞུས་བསྒྲུབས་ཏེ་རིམ་བཞིན་ཟློས་གར་འགན་འཛིན་དང་ཤེས་རིག་དྲུང་ཆེ། ནང་སྲིད་དྲུང་ཆེ་བཅས་གནང་། ཨ་རིར་ནང་མི་ཟླ་བསྒྲིལ་ཆེད་ལོ་ཤས་བསྐྱོད་རྗེས་ ༢༠༡༢ ལོ་ནས་སླར་ཡང་ཤེས་རིག་དྲུང་ཆེ་གནང་མུས་ཐོག ༢༠༡༤ ལོར་སྐབས་ ༡༤ པའི་བཀའ་ཤག་ཏུ་འོས་ཐོན་གྱིས་ཤེས་རིག་བཀའ་བློན་གྱི་མཛད་འགན་བཞེས་ཡོད་འདུག བདམས་ཐོན་བཀའ་བློན་གཡུ་ཐོག་ཀརྨ་དགེ་ལེགས་མཆོག་ནི། ནང་པའི་གཞུང་ཆེན་སློབ་གཉེར་དང་དབྱིན་ཇིའི་སྐད་ཡིག་ཐོག་ M.A ཐོན་རྗེས་ཕྱི་ལོ་ ༡༩༨༦ ལོ་ནས་གཞུང་ཞབས་ཞུས་ཏེ། རིམ་བཞིན་ཆོས་རིག་དྲུང་ཆེ་དང་། ཉི་ཧོང་སྐུ་ཚབ་དོན་གཅོད། ཤེས་རིག་དྲུང་ཆེ་བཅས་གནང་མཐར་ ༢༠༡༢ ལོར་བཀའ་དྲུང་དུ་བསྐོ་བཞག་གིས་ད་བར་ལས་འཁུར་གནང་མུས་ཡིན་འདུག བདམས་ཐོན་བཀའ་བློན་འཁོར་ལྷ་ཚང་བསོད་ནམས་སྟོབས་རྒྱལ་མཆོག་ནི། སློབ་གཉེར་ཐོན་རྗེས་ཕྱི་ལོ་ ༡༩༧༩ ནས་གཞུང་ཞབས་ཞུས་ཏེ་རིམ་བཞིན་ཐེག་པ་རིམ་འཛེགས་ཀྱིས་ ༢༠༠༡ ལོ་ནས་དྲུང་ཆེར་བསྐོ་གཞག་གིས། སྣེ་ལེན་འབྲེལ་མཐུད་ཁང་གི་འགན་འཛིན་དང་། དཔལ་འབྱོར་ལས་ཁུངས་ཀྱི་དྲུང་ཆེ། མ་སུ་རི་བོད་ཕྲུག་ཁྱིམ་སྡེའི་དྲུང་ཆེ་བཅས་གནང་བ་དང་། ༢༠༡༢ ནས་བཟུང་ནང་སྲིད་ལས་ཁུངས་ཀྱི་དྲུང་ཆེའི་ལས་འཁུར་གནང་མུས་ཡིན་འདུག བདམས་ཐོན་བཀའ་བློན་བླ་བྲང་འཕགས་པ་ཚེ་རིང་མཆོག་ནི། བོད་ནང་དུ་ནུབ་བྱང་མི་རིགས་སློབ་གྲྭ་ཆེན་མོ་ནས་སློབ་མཐར་སོན་རྗེས་ཕྱི་ལོ་ ༡༩༩༢ ལོར་བཙན་བྱོལ་དུ་འབྱོར་བ་དང་། ༡༩༩༣ ལོ་ནས་གཞུང་ཞབས་ཞུས་ཏེ་རིམ་བཞིན་ཐེག་པ་རིམ་འཛེགས་ཀྱིས་ཕྱི་ལོ་ ༢༠༡༤ ལོ་ནས་བདེ་སྲུང་འཛིན་སྐྱོང་དྲུང་ཆེའི་ཕྱག་ལས་གནང་མུས་ཡིན་འདུག བདམས་ཐོན་བཀའ་བློན་ཀརྨ་ཡེ་ཤེས་མཆོག་ནི་ B.A དང་། B.Ed. ཐོན་རྗེས་ཕྱི་ལོ་ ༡༩༩༠ ནས་ལོ་བཞིའི་རིང་དགེ་རྒན་དང་། ༡༩༩༥ ལོ་ནས་སྐབས་གཉིས་རིང་བོད་ཀྱི་གཞོན་ནུ་ལྷན་ཚོགས་ཀྱི་ཚོགས་གཙོ་གཞོན་པ་དང་། ༢༠༠༣ ལོ་ནས་ ༢༠༡༡ ལོའི་བར་ནོར་ཝེ་བོད་ཀྱི་རླུང་འཕྲིན་ཁང་གི་སྤྱི་ཁྱབ་རྩོམ་སྒྲིག་འགན་འཛིན། བོད་མི་མང་སྤྱི་འཐུས་ལྷན་ཚོགས་སྐབས་ ༡༣ དང་ ༡༤། ༡༥ བཅས་ཀྱི་སྤྱི་འཐུས་བཅས་གནང་ཡོད་འདུག བདམས་ཐོན་བཀའ་བློན་ཆོས་སྐྱོང་དབང་ཕྱུག་མཆོག་ནི། B.A ཐོན་རྗེས་ཕྱི་ལོ་ ༡༩༩༥ ནས་ ༢༠༠༡ བར་བོད་ཀྱི་གཞོན་ནུ་ལྷན་ཚོགས་ཀྱི་སྤྱི་ཁྱབ་རྒྱུན་ལས་དང་། ༢༠༠༨ ནས་ ༢༠༡༥ བར་བོད་ཀྱི་གྲོས་ཚོགས་དང་སྲིད་བྱུས་ཉམས་ཞིབ་ཁང་གི་ངེས་སྟོན་པ་གནང་བ་དང་། བོད་མི་མང་སྤྱི་འཐུས་ལྷན་ཚོགས་ཀྱིས་སྐབས་ ༡༤ དང་ ༡༥ པའི་སྤྱི་འཐུས་ཀྱི་ལས་འཁུར་གནང་ཡོད་འདུག བདམས་ཐོན་བཀའ་བློན་ཤར་གླིང་བསྟན་འཛིན་ཟླ་སྒྲོན་མཆོག་ནི། གསར་འགྱུར་རིག་པའི་ཐོག་ M.A ཐོན་རྗེས་སླར་ཡང་ཨིན་ཡུལ་ནས་ M.A ཐོན་པ་དང་། ད་ལྟ་འབུམ་རམས་པའི་སློབ་གཉེར་བྱེད་མུས་ཡིན་འདུག་ལ། ༢༠༠༩ ནས་ ༢༠༡༢ ལོའི་བར་བོད་ཀྱི་བུད་མེད་ལྷན་ཚོགས་ཀྱི་དབུས་སྤྱི་ཁྱབ་རྒྱུན་ལས་དང་། ༢༠༠༩ ལོ་ནས་རྒྱལ་སྤྱིའི་བོད་དོན་འབྲེལ་མཐུད་ལས་ཁང་གི་རྒྱུན་ལས་ཚོགས་གཙོ་སྦྲེལ་པོའི་ལས་འཁུར་ཞུ་མུས་ཡིན་ལ། བོད་མི་མང་སྤྱི་འཐུས་ལྷན་ཚོགས་སྐབས་ ༡༥ དང་ ༡༦ པ་གཉིས་ནང་སྤྱི་འཐུས་གནང་མུས་བཅས་ཡིན་འདུག གསར་འགོད་པ། པདྨ་མཚོ།