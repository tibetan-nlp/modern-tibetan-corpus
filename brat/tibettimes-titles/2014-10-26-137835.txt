ཤེས་ཡོན་སྲིད་བྱུས་རྟོག་ཞིབ་མགོ་འཛུཊ།

ཉེ་ཆར་སྤྱི་འཐུས་གྲོས་ཚོགས་ནང་གཏན་འབེབས་གནང་བ་ལྟར། ཟླ་འདིའི་ཚེས་ ༢༠ ཉིན་སྤྱི་འཐུས་རྒྱུན་ལས་ནས་ཤེས་ཡོན་སྲིད་བྱུས་ལག་བསྟར་རྟོག་ཞིབ་ཚོགས་ཆུང་བཙུགས་ཏེ་ལས་དོན་དངོས་སུ་མགོ་འཛུགས་གནང་ཡོད་འདུག ཚོགས་ཆུང་དེའི་ནང་ཚོགས་མི་ ༥ བསྐོ་བཞག་གནང་ཡོད་པ་དག་ནི། སྤྱི་འཐུས་པདྨ་འབྱུང་གནས་དང་སྤྱི་འཐུས་སྨོན་ལམ་མཐར་ཕྱིན། སྤྱི་འཐུས་ཨ་ཅཱརྱ་ཡེ་ཤེས་ཕུན་ཚོགས། སྤྱི་འཐུས་རྒྱ་རིགས་ཐར། སྤྱི་འཐུས་བསོད་ནམས་རྒྱལ་མཚན་བཅས་གཏན་འཁེལ་འདུག་ལ། ཚོགས་ཆུང་གི་ཚོགས་གཙོར་སྤྱི་འཐུས་པདྨ་འབྱུང་གནས་ལགས་བསྐོ་བཞག་གནང་འདུག ཉེ་ཆར་ཚོགས་པའི་སྤྱི་འཐུས་གྲོས་ཚོགས་སྟེང་། སྤྱི་འཐུས་རྒྱུན་ལས་ཀྱིས་ཤེས་ཡོན་སྲིད་བྱུས་ལག་བསྟར་རྟོག་ཞིབ་ཚོགས་ཆུང་ཞིག་འཛུགས་རྒྱུའི་གྲོས་འཆར་འཁྱེར་ཡོང་བའི་ཐོག བཀའ་ཤག་དང་ཤེས་རིག་ལས་ཁུངས་ངོས་ནས་དགག་པ་བརྒྱབ་སྟེ། སྤྱི་འཐུས་རྒྱུན་ལས་ཀྱི་རྟོག་ཞིབ་ཚོགས་ཆུང་དེ་འཛུགས་མ་དགོས་པར། ད་ཆར་བཀའ་ཤག་གི་རྟོག་ཞིབ་མགོ་འཛུགས་བྱས་ཡོད་སྐོར་སོགས་བརྗོད་མཐར། གྲོས་ཚོགས་ནང་མང་མོས་ཐོག་སྤྱི་འཐུས་རྒྱུན་ལས་ཀྱི་ཤེས་ཡོན་རྟོག་ཞིབ་ཚོགས་ཆུང་དེ་འཛུགས་རྒྱུའི་ཐག་གཅོད་བྱུང་ཡོད། སྐབས་དེའི་གྲོས་འཆར་ནང་འཁོད་པ་ལྟར་ན། མི་འགྱངས་བར་སྤྱི་འཐུས་རྒྱུན་ལས་ནས་ཤེས་ཡོན་རྟོག་ཞིབ་ཚོགས་ཆུང་འཛུགས་རྒྱུ་ཡིན་པ་དང་། ཚོགས་ཆུང་དེའི་ཞིབ་འཇུག་མཐིལ་ཕྱིན་གནང་བའི་གྲུབ་དོན་སྙན་ཐོ། སྐབས་བཅོ་ལྔ་པའི་གྲོས་ཚོགས་ཚོགས་དུས་ ༡༠ པའི་ཐོག་འཁྱེར་དགོས་པ་སོགས་འཁོད་ཡོད།