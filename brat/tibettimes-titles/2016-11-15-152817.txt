
བོད་རིཊ་བུ་མོ་གཉིས་ཀྱིས་ཞི་རྒོལ་ཁྲོམ་སྐོར་བྱས།

རྔ་བ་ཀིརྟི་དགོན་གྱི་གླིང་མདོའི་སྒོ་ཆེན་འགྲམ་དུ་བོད་རིགས་བུ་མོ་གཉིས་ཀྱིས་༧རྒྱལ་བ་རིན་པོ་ཆེ་ཁྲི་ལོར་ཤོག་ཅེས་ཞི་འབོད་ཁྲོམ་སྐོར་གནང་ཡོད་འདུག རྔ་བ་ཀིརྟི་དགོན་གྱི་གླིང་མདོའི་སྒོ་ཆེན་འགྲམ་དུ། བོད་རིགས་བུ་མོ་གཉིས་ཀྱིས་ལག་ཏུ་༧་གོང་ས་མཆོག་གི་སྐུ་པར་ཆེན་པོ་གཉིས་བཟུང་སྟེ་ཞི་འབོད་ཁྲོམ་སྐོར་གནང་ཡོད་པ་དང་། ཕྱི་ཕྱོགས་སུ་བསླེབས་པའི་བརྙན་ཐུང་ཞིག་གི་ནང་མི་མང་པོ་འགྲོ་འོང་བྱེད་བཞིན་ཡོད་པའི་ཁྲོམ་གཞུང་དུ། ལུས་ལ་བོད་ཆས་གཙང་མ་གྱོན་པའི་བུ་མོ་གཉིས་ཀྱིས་༧གོང་ས་མཆོག་གི་སྐུ་པར་ཆེན་པོ་གཉིས་གནམ་ལ་མཐོན་པོར་བསྒྲེངས་ཏེ། ༧རྒྱལ་བ་བསྟན་འཛིན་རྒྱ་མཚོ་ཁྲི་ལོ་ནས་ཁྲི་ལོར་ཤོག་ཅེས་འབོད་ཚིག་སྒྲོག་གིན་ཁྲོམ་སྐོར་གནང་བཞིན་འདུག བོད་ནས་གནས་ཚུལ་གཏོང་མཁན་གྱིས་ཞི་རྒོལ་ཁྲོམ་སྐོར་དེ་དེ་རིང་བྱུང་བ་ཡིན་སྐོར་བརྗོད་སོང་ལ། ད་ལྟའི་ཆར་བུ་མོ་དེ་གཉིས་ཀྱི་གནས་སྟངས་ག་འདྲ་ཆགས་ཡོད་མེད་དང་། ཁོང་གཉིས་ཀྱི་མིང་དང་ཁྱིམ་ཚང་གི་གནས་སྟངས་སྐོར་སོགས་ཅི་ཡང་ཤེས་རྟོགས་ཐུབ་ཀྱི་མི་འདུག ཀིརྟིའི་བྱེས་པ་གྲྭ་ཚང་གི་བོད་གནས་འབྲེལ་མཐུད་པ་གྲྭ་ཀ་ཉག་ཚེ་རིང་ལགས་སུ་ཁ་པར་བརྒྱུད་གནས་ཚུལ་དེའི་སྐོར་སྐད་ཆ་དྲིས་པར། གནས་ཚུལ་དེ་རྩད་གཅོད་གནང་བཞིན་ཡོད་ནའང་ད་ལྟའི་ཆར་གསལ་པོ་ཞིག་ཤེས་ཐུབ་ཀྱི་མི་འདུག་ཀྱང་། ཞི་རྒོལ་གནང་ས་དེ་ཀིརྟི་དགོན་གྱི་གླིང་མདོའི་སྒོ་ཆེན་ཉེ་འགྲམ་ཡིན་པ་བརྙན་ཐུང་ལས་གསལ་པོ་མཐོང་ཐུབ་སྐོར་བརྗོད་བྱུང་། ཕྱི་ལོ་ ༢༠༡༥ ལོ་ནས་བཟུང་རྔ་བ་རྫོང་ཁོངས་ཀྱི་གཙོས་བོད་ཁུལ་གྱི་ས་གནས་ཁག་ཅིག་ཏུ། བོད་མི་རྣམས་འཛེམས་ཟོན་མེད་པར་ཁེར་རྐྱང་གིས་ཁྲོམ་གཞུང་དུ་ཐོན་ཏེ་ཞི་རྒོལ་སྐད་འབོད་ཀྱི་ལས་འགུལ་རིམ་པར་སྤེལ་ཡོད་པ་དང་། གནས་ཚུལ་བྱུང་མ་ཐག་ཉེན་རྟོག་པ་མང་པོས་རུབ་རྡུང་བྱས་ཏེ་ཞི་རྒོལ་བ་རྣམས་བཙན་འཁྲིད་བྱས་ཡོད་ལ། ཕྱི་ནས་ཤེས་རྟོགས་བྱུང་བའི་གྲངས་འབོར་ལྟར་ན། ད་ལྟའི་བར་དུ་རྔ་བ་རྫོང་ཁོངས་ཏུ་ཁྲོམ་གཞུང་ལ་ཐོན་ཏེ་ཞི་རྒོལ་སྐད་འབོད་གནང་མཁན་བུད་མེད་བཞི་ཙམ་བྱུང་འདུག གསར་འགོད་པ། པདྨ་མཚོ།