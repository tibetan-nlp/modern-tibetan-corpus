བོད་ཀྱི་ཞི་བདེའི་གཟེངས་རྟཊ་ལོ་ ༢༥
འཁོར།

ད་ལོར་༧གོང་ས་མཆོག་གིས་ཞི་བདེ་གཟེངས་རྟགས་བཞེས་ཏེ་ལོ་ ༢༥ འཁོར་གྱིན་ཡོད་སྟབས་བོད་མིའི་སྒྲིག་འཛུགས་ཀྱིས་དམིགས་བསལ་དུས་དྲན་ཞིག་གོ་སྒྲིག་ཞུ་འཆར་ཡོད་འདུག ལོ་ལྟར་ཕྱི་ཟླ་ ༡༢ ཚེས་ ༡༠ ཉིན་ནི་༧གོང་ས་མཆོག་གིས་ནོ་བྷེལ་ཞི་བདེའི་གཟེངས་རྟགས་བཞེས་པའི་ཉིན་མོར་སྲུང་བརྩི་ཞུ་བཞིན་ཡོད་པ་དང་། འདི་ལོ་ལོ་ངོ་ ༢༥ འཁོར་བའི་དུས་དྲན་འཁེལ་ཡོད་སྟབས། འདི་གའི་གསར་འགོད་པས་བོད་མིའི་སྒྲིག་འཛུགས་ཀྱི་མགྲིན་ཚབ་དྲིལ་བསྒྲགས་དྲུང་ཆེ་བཀྲ་ཤིས་ཕུན་ཚོགས་ལགས་སུ་བཅར་འདྲི་ཞུས་པར། ཁོང་གིས་༢༠༡༤ ལོའི་ཟླ་ ༡༢ ཚེས་ ༡༠ ནི་རྒྱལ་སྤྱིའི་འགྲོ་བ་མིའི་ཐོབ་ཐང་གི་ཉིན་མོ་དང་། ༡༩༨༩ ལོར་༧གོང་ས་མཆོག་ལ་ནོ་བྷེལ་ཞི་བདེའི་གཟེངས་རྟགས་འབུལ་བཞེས་མཛད་དེ་ལོ་ངོ་ ༢༥ འཁོར་བའི་དུས་དྲན་གལ་ཆེན་ཞིག་ཆགས་ཡོད་པ་མ་ཟད། འདི་ལོ་བོད་མིའི་སྒྲིག་འཛུགས་ངོས་ནས་ཀྱང་༧གོང་ས་མཆོག་ལ་བཀའ་དྲིན་རྗེས་དྲན་ཞུ་བའི་ལོར་སྲུང་བརྩི་གནང་རྒྱུའི་གསལ་བསྒྲགས་གནང་བ་ལྟར། བཀའ་དྲིན་རྗེས་དྲན་ཚོགས་ཆུང་ཞེས་པ་ཞིག་བཙུགས་ཏེ་ད་བར་ལས་རིམ་མང་པོ་སྤེལ་ཡོད་པ་མ་ཟད། ཟླ་ ༡༢ ཚེས་ ༡༠ ལས་རིམ་དེ་ཡང་གྲ་སྒྲིག་ཞུ་བཞིན་ཡོད་སྟབས། དུས་དྲན་འདི་ཕྱོགས་གང་ཅིའི་ཐད་ནས་གལ་འགངས་ཆེན་པོ་ཞིག་ཆགས་ཡོད། ཅེས་བརྗོད་བྱུང་། གཞན། བོད་མིའི་སྒྲིག་འཛུགས་ཀྱི་དྲ་བར་གནས་ཚུལ་བཀོད་པ་ལྟར་ན། ཕྱི་ཟླ་ ༡༢ ཚེས་ ༡༠ ཉིན་ནས་ཉིན་གཉིས་རིང་བཞུགས་སྒར་དུ་ཧི་མཱ་ལ་ཡའི་དུས་སྟོན་སྲུང་བརྩི་ཞུ་རྒྱུ་ཡིན་པ་དང་། སྐབས་དེར་ཧི་མཱ་ཅལ་དང་ཨ་རུ་ནཱ་ཅལ། འབྲས་ལྗོངས། ཨུཏྟར་ཁཎྜ། ཇམ་མུ་ཀ་ཤི་མིར། པན་ཇབ། ར་ཇི་སི་ཐན་བཅས་མངའ་སྡེ་ ༧ ནས་རིག་གཞུང་འཁྲབ་སྟོན་པ་མི་གྲངས་ ༢༣༠ ཙམ་མཉམ་ཞུགས་གནང་རྒྱུ་མ་ཟད། ཨུ་རུ་སུ་དང་། སོག་པོ། འབྲུག ཁལ་མུཀ རྒྱ་གར། བལ་པོ་བཅས་ཡུལ་གྲུ་ཁག་ནས་ཀྱང་རིག་གཞུང་འཁྲབ་སྟོན་གནང་རྒྱུ་ཡིན་འདུག དྲུང་ཆེ་བཀྲ་ཤིས་ཕུན་ཚོགས་ལགས་སུ་དུས་དྲན་གྱི་ལས་རིམ་དང་སྐུ་མགྲོན་བཅས་ཀྱི་སྐོར་བཀའ་འདྲི་ཞུས་པར་ཁོང་གིས། ཚེས་ ༡༠ ཉིན་གྱི་ཞོགས་པར་ནམ་རྒྱུན་ལྟར་གཙུག་ལག་ཁང་ལ་འཛོམས་རྒྱུ་དང་། དུས་སྟོན་ཐོག་༧གོང་ས་མཆོག་དང་ཧི་མཱ་ཅལ་མངའ་སྡེའི་སྤྱི་ཁྱབ་བློན་ཆེན་ཝུར་བྷ་དྷུར་སིང་ (Virbhadra Singh) མཆོག་རྣམ་གཉིས་ཆིབས་སྒྱུར་བསྐྱང་འཆར་ཡོད་ཀྱང་། ད་ལྟའི་གནས་ཚུལ་ལ་དཔལ་ལྡན་དགའ་ལྡན་ཕོ་བྲང་ཡིག་ཚང་ནས་ཟླ་ ༡༢ ཚེས་ ༩ ཉིན་༧གོང་ས་མཆོག་ལྡི་ལིར་མཛད་འཆར་གལ་ཆེན་ཞིག་ཡོད་སྟབས། ཚེས་ ༨ ཉིན་བཞུགས་སྒར་ནས་ཆིབས་སྒྱུར་གནང་དགོས་པའི་གནས་སྟངས་ཆགས་ཡོད་སྟབས། ད་ཐེངས་ཀྱི་དུས་སྟོན་ཐོག་༧གོང་ས་མཆོག་ཆིབས་སྒྱུར་སྐྱོང་ཐུབ་ཀྱི་མེད་པར་བརྟེན། ཧི་མཱ་ཅལ་མངའ་སྡེའི་སྤྱི་ཁྱབ་བློན་ཆེན་མཆོག་སྐུ་མགྲོན་གཙོ་བོར་ཆིབས་སྒྱུར་གནང་གཏན་འཁེལ་ཡོད། ཅེས་བརྗོད་བྱུང་། ཁོང་གིས་མུ་མཐུད་དུ་བརྗོད་དོན། ཕྱི་དྲིལ་ལས་ཁུངས་ངོས་ནས་དུས་སྟོན་དང་བསྟུན་ཏེ། བོད་མིའི་སྒྲིག་འཛུགས་དང་བོད་པའི་སྤྱི་ཚོགས་འདི་བཙན་བྱོལ་གྱི་སྤྱི་ཚོགས་ཤིག་ཆགས་ཡོད་པ་མ་ཟད། དམངས་གཙོའི་སྤྱི་ཚོགས་ཤིག་ཀྱང་ཆགས་པའི་བརྒྱུད་རིམ་དག་གསལ་སྟོན་བྱས་པའི་ ༼བཙན་བྱོལ་གྱི་བྱུང་བ་བརྗོད་པ་༽ཞེས་པའི་དཔེ་དེབ་ཅིག་དང་། ༧གོང་ས་མཆོག་གི་བཀའ་དྲིན་འོག་བོད་མིའི་སྒྲིག་འཛུགས་དང་སྤྱི་ཚོགས་འཕེལ་རྒྱས་ཕྱིན་པའི་བརྒྱུད་རིམ་གཙོས། གོང་ས་མཆོག་གི་མཛད་རྗེས་ལ་བཀའ་དྲིན་རྗེས་དྲན་གྱི་ཚུལ་དུ་སྲིད་སྐྱོང་མཆོག་དང་ཁྲི་ཟུར་ཟམ་གདོང་རིན་པོ་ཆེ་མཆོག རྒྱ་གར་གྱི་གྲོགས་པོ་ཁག་ཅིག་དང་བོད་ཀྱི་སྲིད་ཇུས་ཉམས་ཞིབ་ཁང་གི་འགན་འཛིན་བཅས་ཀྱིས་རྩོམ་བྲིས་ཞུས་པའི་ ༼༧གོང་ས་ཏཱ་ལའི་བླ་མ་སྐུ་ཕྲེང་ ༡༤ ཆེན་མོ་མཆོག་ལ་བསྟོད་པ་༽ (His Holines 14th Dalai Lama A Tribute) ཞེས་པའི་དབྱིན་ཡིག་གི་དཔེ་དེབ་ཅིག དེ་བཞིན། ད་བར་༧གོང་ས་མཆོག་གིས་རྒྱལ་སྤྱིའི་ཐོག་ཆིབས་སྒྱུར་དང་། ཁོང་ལ་ཆེ་བསྟོད་གཟེངས་རྟགས་རིགས་ཕུལ་བ་བཅས་ཀྱི་མཛད་རྣམ་མདོར་བསྡུས་བཀོད་པའི་༼༧གོང་ས་ཏཱ་ལའི་བླ་མ་སྐུ་ཕྲེང་ ༡༤ ཆེན་མོ་མཆོག་ལ་རྗེས་དྲན་༽ (His Holines 14th Dalai Lama A souvenir ) ཞེས་པའི་དབྱིན་ཡིག་གི་དཔེ་དེབ་ཅིག་བཅས་མངའ་སྡེའི་སྤྱི་ཁྱབ་བློན་ཆེན་མཆོག་གིས་དབུ་འབྱེད་གནང་གི་རེད། ཅེས་བརྗོད་བྱུང་། མཇུག་ཏུ་ཁོང་གིས་མངའ་སྡེའི་སྤྱི་ཁྱབ་བློན་ཆེན་མཆོག་གིས་དཔེ་དེབ་དབུ་འབྱེད་ཁག་བསྒྲུབས་རྗེས་ལས་རིམ་གང་ཡོད་མེད་ཐད་བརྗོད་དོན། དཔལ་ལྡན་སྲིད་སྐྱོང་མཆོག་དང་སྤྱི་འཐུས་ཚོགས་གཙོ་མཆོག་རྣམ་གཉིས་ཀྱིས་དུས་དྲན་གྱི་ངོ་སྤྲོད་གསུང་བཤད་གནང་རྗེས། མངའ་སྡེའི་སྤྱི་ཁྱབ་བློན་ཆེན་མཆོག་མངའ་སྡེའི་གྲོས་ཚོགས་དྷ་རམ་ས་ལར་ཚོགས་ཀྱི་ཡོད་སྟབས། དུས་དྲན་གྱི་མཛད་རིམ་ཆ་ཚང་ལ་བཞུགས་ཐུབ་ཀྱི་མེད་སྟབས་ཕྱིར་ཕེབས་གནང་རྒྱུ་དང་། དེའི་རྗེས་སྲིད་སྐྱོང་མཆོག་ནས་དཔེ་དེབ་གཞན་ཁག་ཅིག་དབུ་འབྱེད་དང་། བོད་མིའི་སྒྲིག་འཛུགས་འདེམས་བསྐོ་ལྷན་ཁང་ངོས་ནས་སྲི་ཞུ་ལས་བྱེད་ཞབས་ལོ་ ༢༥ ལོན་པ་གཟེངས་བསྟོད་ཕྱག་འཁྱེར་འབུལ་ལམ་ཞུ་རྒྱུ་དང་། དེའི་རྗེས་ལ་བོད་ཀྱི་ཟློས་གར་ཚོགས་པ་དང་ཐང་སྟོང་གླུ་གར་ཚོགས་པ། དྷ་སྟེང་དང་དྷ་ཤོད་བོད་ཁྱིམ། དཔེ་སྟོན་སློབ་གྲྭ་སོགས་ནས་གཞས་སྣ་གཟིགས་འབུལ་དང་། བོད་མིའི་སྒྲིག་འཛུགས་ངོས་ནས་སྐུ་མགྲོན་རྣམ་པར་གསོལ་སྟོན་ཞིག་གཤོམ་རྒྱུ་བཅས་གྲ་སྒྲིག་ཡོད་པ་རེད། ཅེས་ངོ་སྤྲོད་གནང་བྱུང་། གསར་འགོད་པ། དོན་གྲུབ།