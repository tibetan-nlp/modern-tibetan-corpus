ངོ་རྒོལ་བ་རྣམས་བཀག་བསྐྱིལ་བྱས།

ཁ་སང་བོད་མིའི་རང་དབང་སྒེར་ལངས་གསུམ་བཅུའི་དུས་དྲན་ཐེངས་ ༥༦ པ་དང་བསྟུན་ཏེ། རྒྱ་གར་རྒྱལ་ས་ལྡི་ལིར་བོད་ཀྱི་གཞོན་ནུ་ལྷན་ཚོགས་ཀྱི་ཚོགས་གཙོ་བསྟན་འཛིན་འཇིགས་མེད་ལགས་གཙོ་བྱས་པའི་ལྡི་ལི་ཁུལ་གྱི་མཐོ་རིམ་སློབ་ཕྲུག་བུ་དང་བུ་མོ་ ༡༡༠ ཙམ་གྱིས་རྒྱ་ནག་གཞུང་ཚབ་ཁང་གི་སྒོ་ནང་དུ་མཆོངས་ཐབས་བྱས་སྐབས། རྒྱ་གར་སྐོར་སྲུང་བ་མང་པོ་འབྱོར་ཏེ་བཀག་འགོག་བྱས་ཡོད་པ་དང་། ལས་འགུལ་བ་ཚོས་གཟུགས་པོའི་སྟེང་རི་མོ་འདྲ་མིན་བྲིས་ཤིང་ལག་ཏུ་བོད་ཀྱི་རྒྱལ་དར་དང་འབོད་ཚིག་སྣ་ཚོགས་འཁོད་པའི་འཕྲེད་དར་བཟུང་སྟེ། རྣམ་པ་འདྲ་མིན་ཐོག་ངོ་རྒོལ་སྐད་འབོད་ཤུགས་ཆེན་བྱས་པར། ཉེན་རྟོག་པ་མང་པོས་ཁོང་ཚོ་རེ་རེ་བཞིན་འཛིན་བཟུང་གིས་རླངས་འཁོར་ནང་བཅུག་སྟེ་ཁྲིད་ཡོད་འདུག