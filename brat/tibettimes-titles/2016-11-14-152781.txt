
ངས་གནས་སྤོ་མི་མང་ཕྱིར་འཕུད་གཏོང་རྒྱུ་ཡིན།

གསར་དུ་བདམས་ཐོན་བྱུང་བའི་ཨ་རིའི་མ་འོངས་སྲིད་འཛིན་སྐུ་ཞབས་ཊི་རུམ་ཕི་ཡིས་མི་འགྱང་བར་ཨ་རིའི་ནང་གི་ཉེས་དོན་དང་འབྲེལ་བའི་གནས་སྤོས་མི་མང་ས་ཡ་ ༢ ནས་ ༣ བར་ཕྱིར་འཕུད་གཏང་རྒྱུ་ཡིན་སྐོར་བརྗོད་འདུག ཁ་སང་ཨ་རིའི་སེ་བྷེ་ཨེ་སི་ (CBS) བརྙན་འཕྲིན་ཁང་གིས་སྐར་མ་ ༦༠ རིང་ལ་གསར་དུ་བདམས་ཐོན་བྱུང་བའི་ཨ་རིའི་མ་འོངས་སྲིད་འཛིན་སྐུ་ཞབས་ཊི་རུམ་ཕི་མཆོག་ལ་བཅར་འདྲི་ཞུས་སྐབས། ཁོས་ཨ་རིའི་གནས་སྤོས་སྲིད་ཇུས་སྐོར་ལ། ང་ཚོའི་རྒྱལ་ཁབ་ནང་ཉེས་ཅན་པ་དང་འཇིགས་སྐུལ་དྲག་སྤྱོད་ཤོག་ཁག་གི་ཁོངས་མི། ནག་ཚོང་གཉེར་མཁན་སོགས་ཧ་ལམ་མི་གྲངས་ས་ཡ་ ༢ ནས་ ༣ བར་ཡོད་པ་ཚོ་མི་འགྱང་བར་ང་ཚོའི་རྒྱལ་ཁབ་ནང་ནས་ཕྱིར་འཕུད་གཏང་བའམ་འཛིན་བཟུང་བཙོན་འཇུག་བྱ་རྒྱུ་ཡིན། ཁོ་ཚོ་ཚང་མ་ཁྲིམས་འགལ་གྱིས་ཡོང་བ་ཡིན་སྟབས། ང་ཚོས་ཁོང་ཚོ་ཕྱིར་ཕུད་གཏང་གི་ཡིན། རྒྱལ་མཚམས་བརྟན་སྲུང་བྱས་རྗེས། རྒྱལ་མང་གཉིས་སླར་ཡང་བདེ་འཇགས་ཡོང་གི་རེད། ང་ཚོས་མཐའ་མཚམས་བརྒྱུད་ནས་གནས་སྤོར་ཡོང་མཁན་ཚོ་འཇིགས་སྐུལ་དྲག་སྤྱོད་པ་དང་འབྲེལ་བ་ཡོད་མེད་ཐག་གཅོད་གསལ་བོར་བྱེད་དགོས། ང་ཚོས་མཐའ་མཚམས་བརྟན་སྲུང་བྱ་རྒྱུ་གལ་ཆེན་པོ་རེད། ཅེས་བརྗོད་འདུག ཕྱི་ཚེས་ ༡༠ ཉིན་སྲིད་འཛིན་ཨོ་བྷ་མ་དང་སྐུ་ཞབས་ཊི་རུམ་ཕི་རྣམ་གཉིས་ཕོ་བྲང་དཀར་པོའི་ནང་མཇལ་འཕྲད་བྱས་པའི་སྐོར་ནས་ཁོས། སྤྱིར་བཏང་ངེད་གཉིས་ཀྱིས་ནང་སྲིད་དང་ཕྱི་སྲིད་སྐོར་ནས་ཧ་ལམ་ཆུ་ཚོད་ ༤ རིང་གླེང་མོལ་བྱས་ཡིན། ཁོང་གིས་ང་ལ་ད་ཆར་ང་ཚོར་འཕྲད་བཞིན་པའི་རྒྱལ་དོན་ལེགས་ཉེས་མང་པོ་བཤད་སོང་། གསལ་བོར་བཤད་ན། ངེད་གཉིས་ཀྱིས་དཀྱིལ་ཤར་ཡུལ་གྲུའི་སྐོར་ནས་གླེང་མོལ་བྱས་ཡིན་ལ། དེ་ནི་ཧ་ཅང་གི་དཀའ་རྙོག་ཅིག་ཆགས་ཡོད་པ་རེད། ཁོང་གི་ཆབ་སྲིད་ལྟ་ཚུལ་ཐད་ང་ལ་ངེས་ཤེས་ཟབ་མོ་ཐོབ་སོང་། ངས་མ་འོངས་པར་དཀྱིལ་ཤར་ཡུལ་གྲུ་དང་བྱང་ཀོ་རི་ཡ། ད་ལྟའི་འཕྲོད་བསྟེན་ལྟ་སྐྱོང་བཅས་ཀྱི་ཐོག་དོ་སྣང་བྱ་རྒྱུ་ཡིན། ད་ལྟའི་འཕྲོད་བསྟེན་ལྟ་སྐྱོང་དཀའ་རྙོག་ཆགས་ཡོད་པ་རེད། ཅེས་བརྗོད་འདུག ཁོང་ལ་སྲིད་འཛིན་རྒྱལ་ཁ་ཐོབ་པའི་སྐོར་ནས་ཁོས། འདས་པའི་ལོ་ངོ་ ༡༥ རིང་གི་དམག་འཁྲུག་ཁྲོད་མི་མང་གི་ཚེ་སྲོག་ཤོར་བ་དང་ཕམ་ཉེས་བྱུང་བ། མི་མང་ལས་མེད་ཆགས་པ་དང་། ང་ཚོའི་རྒྱལ་ཁབ་ཀྱི་འགྲིམ་འགྲུལ་གཞུང་ལམ་དང་ཟམ་པ། ཕུག་ལམ་དང་གནམ་ཐང་སོགས་རྙིང་རལ་དུ་གྱུར་ཡོད་ནའང་། ད་ལྟའི་བར་ང་ཚོས་དཀའ་ངལ་འདི་དག་ཚང་མ་སྣང་མེད་བསྐྱུར་ཏེ། ང་ཚོས་དཀྱིལ་ཤར་ཡུལ་གྲུ་ཁག་ནང་ཨ་སྒོར་ཁྲག་ཁྲིག་ཆེན་པོ་ ༦ ལྷག་གི་འགྲོ་གྲོན་བཏང་བ་རེད། ལྟོས་དང་། ཡུལ་ལུང་མང་པོ་ཞིག་གིས་ང་ཚོའི་རྒྱལ་ཁབ་ཀྱི་ཁེ་བཟང་འཁྱེར་བཞིན་ཡོད་པ་རེད། ང་ཚོའི་རྒྱལ་ཁབ་ཀྱི་སྟོབས་འབྱོར་ཉམས་རྒུད་འགྲོ་བཞིན་འདུག དེ་བས་ངས་མ་འོངས་པར་ཨ་རིའི་རྒྱལ་ཁབ་གཙོ་བོར་འཛིན་གྱི་ཡིན། ངས་གནད་དོན་དེ་དག་སྤོབས་པ་ཆེན་པོའི་སྒོ་ནས་བཤད་ཀྱི་ཡོད། དེར་བརྟེན། ང་ལ་ལས་སླ་བོར་སྲིད་འཛིན་རྒྱལ་ཁ་ཐོབ་པ་རེད། ཅེས་བརྗོད་འདུག ཁོང་གིས། ང་ཚོས་མ་འོངས་པར་འཕྲོད་བསྟེན་ལྟ་སྐྱོང་སྲིད་ཇུས་དང་། གནས་སྤོས་སྲིད་ཇུས། དཔྱ་ཁྲལ་སྲིད་ཇུས་སོགས་འཕོ་འགྱུར་བཏང་སྟེ། ང་ཚོས་དཀའ་རྙོག་དེ་དག་སེལ་རྒྱུ་ཡིན། ང་ཚོས་མི་མང་གིས་ཨ་རིའི་གྲོས་ཚོགས་ལ་ཞུ་གཏུགས་བྱེད་པའི་སྲིད་ཇུས་གཙང་དག་བཟོ་དགོས། ང་ཚོས་ཕྱིའི་དངུལ་ལོར་ཉོ་འཚོང་ལ་ཚོད་འཛིན་དང་དམ་དྲགས་བྱ་དགོས། མི་མང་གིས་ཨ་རིའི་གཞུང་ལ་ལས་ཀ་བྱས་རྗེས། ཞུ་གཏུགས་(Lobbyist)བྱེད་མཁན་ཆགས་འདུག ཨ་རིའི་རྒྱལ་ཡོངས་སུ་ཞུ་གཏུགས་ཁང་ཁྱབ་ཆེན་པོ་འདུག དེ་ནི་ད་ལྟའི་སྒྲིག་འཛུགས་ཀྱི་གནད་དོན་ཡིན་སྟབས། ང་ཚོས་ཞུ་གཏུགས་སྒྲིག་འཛུགས་གཙང་དག་བཟོ་དགོས། ངས་ནང་སྲིད་བློན་ཆེན་ལྷན་ཚོགས་སྐོར་ཐག་གཅོད་བྱས་ཡོད་ཀྱང་། ད་ཆར་གནས་ཚུལ་དེ་ཞུ་རྒྱུ་མིན། ཞེས་སོགས་བརྗོད་འདུག ཁོང་ལ་སྲིད་འཛིན་རྒྱལ་ཁ་ཐོབ་ནས་འདས་པའི་ཉིན་ ༥ རིང་ཨ་རིའི་མངའ་སྡེ་ཁག་ཅིག་ནང་སློབ་ཆེན་སློབ་མ་དང་ལྕམ་ཧེ་ལ་རེའི་རྒྱབ་སྐྱོར་བ། དེ་བཞིན། ཨ་རིའི་ནང་གི་གནས་སྤོས་མི་སེར་སྟོང་ཕྲག་མང་པོས་ཁོང་ལ་ངོ་རྒོལ་ཤུགས་ཆེན་བྱེད་པའི་ཐད་ཁོས། གནད་དོན་དེ་ནི་མི་མང་གིས་ང་ཡག་པོ་ཞིག་མ་ཤེས་པའི་རྐྱེན་གྱིས་ཡིན་པར་ངས་ཡིད་ཆེས་བྱེད་ཀྱིན་ཡོད། ང་ཚོས་ཨ་རིའི་རྒྱལ་ཁབ་ཀྱི་སྟོབས་འབྱོར་བསྐྱར་གསོ་བྱེད་ཀྱི་ཡོད་སྟབས། མི་མང་གིས་ངའི་རྒྱལ་ཁར་ཞེད་སྣང་བྱེད་དགོས་པ་མ་རེད། འོས་འདེམས་ཀྱི་དུས་ཡུན་ཐུང་ཐུང་འདིའི་ནང་མི་མང་གིས་ངོ་རྒོལ་སྐད་འབོད་བྱེད་ཀྱིན་ཡོད་པ་རེད། གལ་ཏེ་ཧེ་ལ་རེ་ལ་རྒྱལ་ཁ་འཐོབ་ཡོད་ནའང་། མི་མང་ཕྱི་ལོགས་ལ་ཡོང་ནས“རྒྱལ་ཁ་དེ་ནི་འཇིགས་སུ་རུང་བ་ཞིག་རེད”ཅེས་ངོ་རྒོལ་སྐད་འབོད་བྱ་སྲིད་པ་རེད། མི་མང་གིས་རྣམ་འགྱུར་སྟོན་སྟངས་འདྲ་ཡི་མ་རེད། ཅེས་སོགས་བརྗོད་འདུག ཚོད་དཔག་ལྟར་ན། ད་ཆར་ཨ་རིའི་ནང་གནས་སྤོས་མི་མང་ས་ཡ་ ༡༡ ཙམ་ཡོད་པ་དང་། དེའི་ནང་གི་མི་མང་སྟོང་ཕྲག་མང་པོ་རྒྱ་གར་བ་ཨ་རིའི་མི་སེར་ཡིན་ཞིང་། ཕྱི་ལོ་ ༢༠༡༤ ལོར་ཉེས་དོན་དང་འབྲེལ་བའི་གནས་སྤོས་ཡིག་ཆ་མེད་མཁན་མི་མང་ ༢༠༠༠༠༠ ལྷག་ཕྱིར་སོ་སོའི་རྒྱལ་ཁབ་ནང་ཕྱིར་ཕུད་བཏང་ཡོད་འདུག   གསར་འགོད་པ། པདྨ་རྒྱལ།