དེང་རབས་བོད་སྐད་ཚིག་མཛོད།

བོད་ལྗོངས་མི་དམངས་དཔེ་སྐྲུན་ཁང་གིས་མིང་བརྡ་ཁྲི་ ༨ ལྷག་ཡོད་པའི་《དེང་རབས་བོད་སྐད་ཚིག་མཛོད》པར་སྐྲུན་འགྲེམས་སྤེལ་བྱས་ཡོད་འདུག འདས་པའི་ལོ་ ༨ ལྷག་རིང་བོད་ལྗོངས་མི་དམངས་དཔེ་སྐྲུན་ཁང་གིས་རྩོམ་སྒྲིག་གནང་པའི་མིང་བརྡ་ ཁྲི་ ༨ ལྷག་ཡོད་པའི་《དེང་རབས་བོད་སྐད་ཚིག་མཛོད་》ཉེ་སྔོན་ལེགས་འགྲུབ་བྱུང་སྟེ་ འགྲེམ་སྤེལ་བྱས་ཡོད་འདུག 《དེང་རབས་བོད་སྐད་ཚིག་མཛོད་》ཀྱི་གཙོ་སྒྲིག་པ་རྡོ་སྦིས་ཚེ་རིང་རྡོ་རྗེ་ལགས་གསར་འགོད་པར། དུས་ཀྱི་རྦ་རླབས་ཁྲོད་ནས་ཤེས་བྱའི་མཚོ་མཐར་བགྲོད་པ་ལ་རིག་པའི་གནས་ཀུན་འདུས་པའི་ཚིག་མཛོད་ཀྱི་གྲུ་གཟིངས་ཤིག་ཅིས་ཀྱང་མཁོ་སྟེ། ཚིག་མཛོད་ནི་སློབ་མ་ཞིག་ལ་མཚོན་ན་ཁ་མི་གྲག་པའི་དགེ་རྒན་དང་། དགེ་རྒན་ཞིག་ལ་མཚོན་ན་གྲོགས་པོ་ཕྱི་ཐག་ཅན། ཞིབ་འཇུག་པ་ཞིག་ལ་མཚོན་ན་ཉིན་ནས་དགུང་ལ་ཞབས་འདེགས་བསྒྲུབ་པའི་ལག་རོགས་ཡག་པོ་ཞིག་ཡིན། དེ་བས་ང་ཚོས་བོད་ཡིག་ཆུ་ཚད་འབྲིང་རིམ་ཡན་ཆད་ཀྱི་ཀློག་པ་པོ་རྣམས་ཀྱིས་བོད་ ཡིག་གི་གོ་བ་ལེགས་པོ་བསྐྱེད་པ་དང་བོད་ཀྱི་སྐད་ཆ་མཚོན་ཉམས་ཆེ་བ་འདི་གྲ་མ་ཆག་པ་དང་ཟུར་མི་ཉམས་པ། དེ་བཞིན་ཡིག་སྐད་དང་ཁ་སྐད་བར་གྱི་ཧེ་བག་ཆུང་དུ་གཏོང་ཕྱིར་བོད་སྐད་ཡིག་འདི་དུས་རབས་ཀྱི་འཕེལ་རྒྱས་ཀྱི་དགོས་མཁོ་དང་བསྟུན་ནས་ཡར་རྒྱས་གོང་འཕེལ་དུ་འགྲོ་བར་དམིགས་ནས་ཚིག་མཛོད་འདི་བསྒྲིགས་པ་ཡིན། ཞེས་བརྗོད་འདུག རྒྱ་ནག་བོད་སྐད་རླུང་འཕྲིན་དྲ་བས་གནས་ཚུལ་སྤེལ་བ་ལྟར་ན། དེང་རབས་བོད་སྐད་ཚིག་མཛོད་དེར་མིང་བརྡ་ཁྲི་༨ ལྷག་དང་། ཡིག་གྲངས་ས་ཡ་༢དང་འབུམ༤ལྷག  ཤོག་ངོས་༢༣༠༠བཅས་ཡོད་ཅིང་།    མིང་བརྡའི་ནང་དོན་གཙོ་བོ་ལ་ལོ་རྒྱུས་དང་རྩོམ་རིག ཆོས་ལུགས། སྤྱི་ཚོགས་སྒྲིག་གཞི། དཔལ་འབྱོར། སྨན་གཞུང་། ཡིག་ཚགས། སྐར་རྩིས། ས་དཔྱད། ཚད་མ། མངོན་བརྗོད། དཔེ་ཆོས། ཡུལ་སྐད། དམངས་སྲོལ། བརྡ་རྙིང་། བརྡ་སྤྲོད། ལེགས་སྦྱར་མིང་བརྡ། མི་རིགས་གཞན་གྱི་གཡར་མིང་། རྒྱལ་ཁབ་སོ་སོའི་མིང་། གཞན་ཡང་། རྒྱ་ནག་གི་མི་རིགས་ལྔ་བཅུ་ལྔ་དྲུག་གི་བསྡུས་འགྲེལ། དེང་རབས་ཚན་རྩལ་སྐོར་གྱི་མིང་སོགས་འདུས་ཡོད་འདུག གསར་འགོད་པ། པདྨ་མཚོ།