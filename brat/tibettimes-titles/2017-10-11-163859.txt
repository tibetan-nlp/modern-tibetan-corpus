
ས་གནས་མི་མང་གི་མངོན་འདོད་ལ་རྡོག་རོལ་གཅིག་ཀྱང་གཏོང་གི་མིན།

ཨ་རུ་ན་ཅལ་མངའ་སྡེ་གཞུང་གིས་ཡུལ་མི་དང་གྲོས་བསྡུར་གནང་རྗེས་བཙན་བྱོལ་བོད་མིར་མཐུན་རྐྱེན་སྦྱོར་སྤྲོད་ཀྱི་སྲིད་བྱུས་མངའ་སྡེའི་ནང་ལག་བསྟར་བྱ་རྒྱུ་ཡིན་ཞེས་གསལ་བསྒྲགས་གནང་འདུག རྒྱ་གར་དཔལ་འབྱོར་དུས་བབ་གསར་ཁང་གིས་གནས་ཚུལ་སྤེལ་བ་ལྟར་ན། རྒྱ་གར་བྱང་ཤར་མངའ་སྡེ་ཨ་རུ་ན་ཅལ་ནང་མངའ་སྡེའི་སློབ་ཕྲུག་མཐུན་ཚོགས་ཀྱི་གོ་སྒྲིག་འོག  ས་གནས་མི་མང་གིས་བོད་མི་སྐྱབས་བཅོལ་བར་རོགས་སྐྱོར་མཚམས་འཇོག་བྱེད་དགོས་པའི་ཐད་གཞུང་ལ་ངོ་རྒོལ་བྱེད་བཞིན་ཡོད་སྟབས །  ཟླ་འདིའི་ཕྱི་ཚེས་ ༩ ཉིན་ཨ་རུ་ན་ཅལ་མངའ་སྡེ་གཞུང་གིས་གསར་འགོད་གསར་བསྒྲགས་ཤིག་སྤེལ་ཏེ།  ཨ་རུ་ན་ཅལ་མངའ་སྡེ་གཞུང་གིས་བོད་མི་སྐྱབས་བཅོལ་བའི་ཐོག་སྲིད་ཇུས་ག་འདྲ་ཞིག་ལག་བསྟར་བྱས་པ་ཡིན་ནའང་། དེས་ས་གནས་མི་མང་གི་མངོན་འདོད་ལ་དོ་ཕོག་འགྲོ་ཡི་མེད་པ་མ་ཟད།  བོད་མིར་མཐུན་རྐྱེན་སྦྱོར་སྤྲོད་ཀྱི་སྲིད་བྱུས་སྐོར་ལ་མངའ་སྡེ་གཞུང་གིས་ས་གནས་མི་མང་གི་རྒྱབ་སྐྱོར་འོག མཉམ་ལས་བྱ་རྒྱུ་ཡིན་ཚུལ་དང་། ཨ་རུ་ན་ཅལ་མངའ་སྡེའི་བློན་ཆེན་པདྨ་མཁའ་འགྲོ་ལགས་ཀྱིས། ང་ཚོས་ས་གནས་མི་མང་གི་མངོན་འདོད་ལ་རྡོག་རོལ་གཏོང་བའི་ཐག་གཅོད་གཅིག་ཀྱང་བྱ་རྒྱུ་མིན། ཞེས་གསུངས་ཡོད་སྐོར་བསྒྲགས་འདུག རྒྱ་གར་དཔལ་འབྱོར་དུས་བབ་གསར་ཁང་གི་གསར་འགྱུར་གཞན་ཞིག་གི་ནང་དུ། ཟླ་འདིའི་ཕྱི་ཚེས་ ༥ ཉིན་རྒྱ་གར་ནང་སྲིད་བློན་ཆེན་གཞོན་པ་གཱེ་རན་རཱ་ཇི་ཇཱོ་(Kiren Rijiju)ལགས་ཀྱིས། ཨ་རུ་ན་ཅལ་དུ་བོད་མིར་མཐུན་རྐྱེན་སྦྱོར་སྤྲོད་ཀྱི་སྲིད་བྱུས་ལག་བསྟར་བྱས་མེད་པ་མ་ཟད།  སྲིད་བྱུས་དེའི་སྐོར་ལ་མངའ་སྡེའི་སློབ་ཕྲུག་མཐུན་ཚོགས་གཙོས་ས་གནས་མི་མང་དང་། ཨ་རུ་ན་ཅལ་གྱི་ཚོགས་པ་ཁག་ཚང་མར་གྲོས་བསྡུར་བྱས་རྗེས་ལག་བསྟར་བྱ་རྒྱུ་ཡིན་ལ། མ་གཞི་བོད་མི་ཚོས་རྒྱ་གར་མི་སེར་གྱི་ཐོབ་ཐང་རྩོད་ཀྱིན་མེད་པ་མ་ཟད། སྲིད་ཇུས་དེ་ཁོ་ཚོ་གནས་སྡོད་བྱེད་སའི་ས་གནས་ཁག་གི་བདེ་སྡུག་ལ་ལྟ་རྟོག་བྱེད་པ་ཙམ་ཡིན།  ཞེས་བརྗོད་འདུག དེ་རིང་ཨ་རུ་ན་ཅལ་དུས་བབ་གསར་ཁང་གིས་གནས་ཚུལ་སྤེལ་བ་ལྟར་ན།  ཁ་སང་ཨ་རུ་ན་ཅལ་སློབ་ཕྲུག་མཐུན་ཚོགས་ཀྱི་གོ་སྒྲིག་འོག མི་མང་པོས་བོད་མི་སྐྱབས་བཅོལ་བར་ངོ་རྒོལ་ཞེས་ལས་འགུལ་ཆེན་པོ་ཞིག་སྤེལ་ཡོད་པ་དང་། སྐབས་དེར་ཨ་རུ་ན་ཅལ་སློབ་ཕྲུག་མཐུན་ཚོགས་ཀྱི་ཚོགས་གཙོ་ཊག་རོ་ཊམ (Tagru Tame)གྱིས།  ང་ཚོས་ས་གནས་མི་མང་གི་ཐོབ་ཐང་ཆེད་བོད་མི་སྐྱབས་བཅོལ་བའི་གནད་དོན་དེར་མུ་མཐུད་འཐབ་རྩོད་བྱ་རྒྱུ་ཡིན་ལ།  ད་ལྟ་ལས་འགུལ་འདི་མགོ་བརྩམས་མ་ཐག་ཡིན་པ་མ་ཟད།  ང་ཚོས་གྲོང་ཁྱེར་ནང་གི་ཁང་བདག་ཚོར་བོད་མི་སྐྱབས་བཅོལ་བ་ཚོས་ཁང་གླ་བཏང་སྟེ་ཚོང་གཉེར་བྱེད་ཀྱི་ཡོད་པ་ཚང་མ་ཕྱིར་འཕུད་གཏོང་དགོས་པའི་གནས་ཚུལ་འགྲེམས་སྤེལ་བྱས་ཡོད།  ཅེས་བརྗོད་འདུག ཕྱི་ལོ་ ༢༠༡༤ ལོར་རྒྱ་གར་དབུས་གཞུང་གིས་བོད་མིར་མཐུན་རྐྱེན་སྦྱོར་སྤྲོད་ཀྱི་སྲིད་བྱུས་གཏན་འབེབས་གནང་སྟེ། མངའ་སྡེ་གཞུང་སོ་སོའི་རྩ་ཁྲིམས་འོག་ལག་བསྟར་ཇི་ལྟར་གནང་དགོས་པའི་བཀོད་ཁྱབ་ལམ་སྟོན་བཅས་གནང་ཡོད་པ་དང་། སྲིད་བྱུས་དེའི་ནང་ས་གནས་སོ་སོའི་བོད་མིའི་གཞིས་ཆགས་གསར་འཛུགས་དང་ལས་ཀའི་གོ་སྐབས་རྒྱ་སྐྱེད་གཏོང་རྒྱུ་ཡིན་པ་སོགས་གསལ་ཡོད་པ་རེད། གསར་འགོད་པ།  སྐལ་བཟང་སྤྱིན་པ།