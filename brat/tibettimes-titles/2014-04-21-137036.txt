མདོ་སྨད་སྤྱི་འཐུས་གཅིག་གི་འོས་མི།

དེ་རིང་ཕྱི་དྲོའི་ཆུ་ཚོད་ ༣།༣༠ ཙམ་ལ་བོད་མིའི་སྒྲིག་འཛུགས་འོས་བསྡུ་ལྷན་ཁང་དུ། འོས་བསྡུའི་འགན་འཛིན་འཇམ་དཔོལ་ཆོས་བཟང་དང་འོས་བསྡུའི་འགན་འཛིན་ལས་འཕར་དགེ་བཤེས་རིག་འཛིན་ཆོས་གྲགས་རྣམ་གཉིས་ཀྱིས། མདོ་སྨད་སྤྱི་འཐུས་གཅིག་གི་བར་མའི་འོས་བསྡུའི་དངོས་གཞིའི་སྐོར་ལ་གསར་འགོད་གསལ་བསྒྲགས་སྤེལ་ཏེ། མགོ་ལོག་གསེར་རྟའི་བཀྲ་ཤིས་དོན་གྲུབ་དང་། མགོ་ལོག་ཚངས་དབྱངས་རྒྱ་མཚོ། བྱ་ཁྱུང་ཀརྨ་དགེ་ལེགས་གསུམ་དངོས་གཞིའི་འོས་མིར་གསལ་བསྒྲགས་གནང་སོང་། འོས་བསྡུའི་འགན་འཛིན་མཆོག་གིས་ངོ་སྤྲོད་གནང་བ་ལྟར་ན། འོས་བསྡུའི་སྒྲིག་གཞི་ལྟར། དངོས་གཞིའི་འོས་བསྡུ་གསལ་བསྒྲགས་བྱེད་པར་འོས་མི་གཅིག་འདེམས་དགོས་ཚེ། དེའི་ཉིས་ལྡབ་ལས་མ་ཉུང་བའི་སྟེང་ལ་དང་བླངས་ཡོད་ན། དང་བླངས་དེ་དག་གསལ་བསྒྲགས་བྱེད་དགོས་ཀྱང་། ད་རེབ་དང་བླངས་པ་གཅིག་ཀྱང་མ་བྱུང་སྟབས། གོང་གསལ་ལྟར་ཐག་གཅོད་གསལ་བསྒྲགས་གནང་བ་ཞིག་ཡིན་འདུག བར་མའི་འོས་བསྡུའི་སྔོན་འགྲོའི་ཁྲོད་འོས་གྲངས་མང་ཤོས་ཨང་དང་པོ་མགོ་ལོག་གསེར་རྟའི་བཀྲ་ཤིས་དོན་འགྲུབ་དང་། ཨང་གཉིས་པ་ཨ་ཚོགས་ཀླུ་མཁར་བྱམས་ཡིན་ཡང་། ཐེངས་འདིར་དངོས་གཞི་བསླེབ་གྲབས་སྐབས་ཨ་ཚོགས་ཀླུ་མཁར་བྱམས་ལགས་ཀྱིས་འོས་མི་ལས་དགོངས་པ་ཞུས་ཡོད་འདུག སྔོན་འགྲོའི་འོས་བསྡུའི་སྐབས་རྒྱ་བལ་གཉིས་ནང་འོས་བསྡུའི་ས་གནས་ ༤༥ ཙམ་ཡོད་པ་དང་། དངོས་གཞིའི་འོས་བསྡུ་དེ་ཕྱི་ཟླ་ ༦ ཚེས་ ༩ ཉིན་ལ་ཁེལ་ཡོད་འདུག