
བུད་མེད་ལྷན་ཚོགས་ཀྱི་དབུས་རྒྱུན་ལས་གསར་འདེམས་གནང་།

བོད་ཀྱི་བུད་མེད་ལྷན་ཚོགས་ཀྱི་ཚོགས་ཆེན་མཇུག་བསྒྲིལ་བ་དང་བསྟུན་ཏེ་སྐབས་བཅུ་གཅིག་པའི་དབུས་རྒྱུན་གསར་འདེམས་དང་། མ་འོངས་པར་བུད་མེད་ལྷན་ཚོགས་ཀྱི་ཚོགས་མི་སུ་ཞིག་ལ་ཕྲུ་གུ་གསུམ་དང་གསུམ་ལས་མང་བ་ཡོད་ན་སློབ་ཡོན་དང་འཚོ་སྣོན་ཐོག་རོགས་རམ་གནང་རྒྱུའི་གྲོས་ཆོད་བཞག་འདུག ཟླ་འདིའི་ཕྱི་ཚེས་ ༨ ཉིན་ནས་ ༡༣ བར་བོད་ཀྱི་བུད་མེད་ལྷན་ཚོགས་ཀྱི་ཚོགས་ཆེན་ཐེངས་བཅུ་གཅིག་པ་དྷ་རམ་ས་ལའི་ས་ར་བོད་ཀྱི་མཐོ་རིམ་སློབ་གཉེར་ཁང་གི་ཚོགས་ཁང་དུ་ཚོགས་ཏེ། ཉིན་ ༦ རིང་བུད་མེད་ལྷན་ཚོགས་ཀྱི་ས་གནས་ཁག་ ༥༤ ཡོད་ཁོངས་ནས་ས་གནས་ཁག་ ༢༦ གི་འཐུས་མི་ ༡༣༠ ལྷག་མཉམ་ཞུཊ་ཀྱིས་ལྷན་ཚོགས་ཀྱི་སྒྲིག་གཞི་བསྐྱར་བཅོས་གཙོས་པའི་གྲོས་གཞི་དོན་ཚན་ ༨ ལ་གྲོས་བསྡུར་གནང་ཡོད་པ་ལྟར། ཁ་སང་ཚོགས་འདུའི་ཉིན་མཐའ་མར་བུད་མེད་ལྷན་ཚོགས་ཀྱི་སྐབས་བཅུ་གཅིག་པའི་དབུས་རྒྱུན་ ༡༡ པ་གསར་འདེམས་དང་གྲོས་ཆོད་ཁག་ཅིག་གཏན་འབེབས་བྱས་སོང་། ཁ་སང་ཕྱི་དྲོར་ཚོགས་འདུ་ཡོངས་སུ་མཇུག་བསྒྲིལ་ཏེ་རྒྱུན་ལས་ ༡༡ གསར་འདེམས་གནང་ཡོད་པ་དག་ནི། སྦེལ་ཀོབ་ནས་ཡིན་པའི་སྒྲོལ་མ་དབྱངས་ཅན་ལགས་དབུས་རྒྱུན་ཚོགས་གཙོ་དང་། སྐབས་བཅུ་པའི་དབུས་རྒྱུན་ཚེ་རིང་སྒྲོལ་མ་ལགས་ཚོགས་གཞོན། དོན་ལྡན་གླིང་ནས་ཡིན་པའི་ཚེ་རིང་ཆོས་འཛཽམས་ལགས་དྲུང་ཆེ། གཞན་སྦེལ་ཀོབ་ནས་ཡིན་པ་མཐར་ལམ་སྒྲོལ་མ་དང་། དབུས་རྒྱུན་ཚེ་རིང་དབང་མོ། པད་མ་ཆོས་སྒྲོན། ཉི་མ་ལྷ་མོ། ཨ་ནེ་བསྟན་འཛིན་ཚེ་ལྷ། དྷ་ས་ནས་བསོད་ནམས་སྒྲོལ་དཀར། ཨི་ཊ་ལི་ནས་བདེ་ཆེན་སྒྲོལ་དཀར། ཧ་པ་སྤུར་ནས་བཀྲ་ཤིས་ཆོས་སྒྲོན་བཅས་བདམས་སོང་ཡང་ཐེངས་འདིར་ཚོགས་ཞུགས་གནང་མཁན་ ༦ ལས་བྱུང་མི་འདུག གསར་འགོད་པས་པད་མ་ཆོས་སྒྲོན་ལགས་སུ་ཐེངས་འདིར་གྲོས་ཆོད་གསར་པ་གང་དག་བཞག་ཡོད་མེད་དྲིས་པར་ཁོ་མོས། ད་ཐེངས་ཚོགས་ཆེན་གྱི་ཉིན་གཉིས་པར་ང་ཚོས་༧གོང་ས་མཆོག་གི་གཟིམ་ཆུང་མཇལ་ཁ་ཞུས་སྐབས། ༧གོང་ས་མཆོག་གིས་བོད་མིའི་མི་འབོར་འཕེལ་རྒྱས་གཏོང་ཆེད་བུད་མེད་ལྷན་ཚོགས་ཀྱིས་རྐང་འགན་འཁྱེར་ནས་ལས་འགུལ་སྤེལ་དགོས་པའི་བཀའ་ཕེབས་པ་ལྟར། སྔོན་མ་བུད་མེད་ལྷན་ཚོགས་ཀྱི་ཚོགས་མི་མིན་ཡང་ཕྲུ་གུ་ལྔ་དང་ལྔ་ལས་མང་བ་ཡོད་ན། ཕྲུ་གུ་ལྔ་པ་དང་དྲུག་པར་སློབ་ཡོན་གནང་གི་ཡོད་པ་རེད། ཐེངས་འདིར་ང་ཚོའི་ཚོགས་མི་ཡིན་པ་ཞིག་ལ་ཕྲུ་གུ་གསུམ་དང་གསུམ་ལས་མང་བ་ཡོད་ན། སློབ་ཡོན་དང་འཚོ་སྣོན་རོགས་རམ་བྱ་རྒྱུའི་ཐག་གཅོད་བྱུང་ཡོད། དེ་བཞིན། ད་ལོའི་སྐུའི་གྱ་སྟོན་གྲ་རྒྱས་པོ་སྲུང་གཙི་ཞུ་རྒྱུ་ཡིན་སྟབས། ང་ཚོ་བུད་མེད་ལྷན་ཚོགས་དབུས་ས་གཉིས་ནས་ལས་འགུལ་མང་པོ་ཞིག་སྤེལ་རྒྱུ་དང་། དབུས་ལས་ཁུངས་ངོས་ནས་༧གོང་ས་མཆོག་ལ་སྐུའི་ན་བཟའ་ཆ་ཚང་ཞིག་འབུལ་རྒྱུ་དང་། བོད་ཀྱི་སྐད་ཡིག་སྲུང་སྐྱོབ་ཆེད་དབུས་ས་གཉིས་ཀྱི་ལས་འགུལ་སྤེལ་སྐབས་དང་ལས་ཁུངས་ནང་བོད་སྐད་གཙང་མ་བཤད་རྒྱུ་སོགས་ཐག་གཅོད་བྱས་ཡོད་པ་རེད། ཅེས་བརྗོད་བྱུང་། པད་མ་ཆོས་སྒྲོན་ལགས་ཀྱིས་བརྗོད་པ་ལྟར་ན། ད་རེབ་ཚོགས་འདུའི་སྟེང་ས་གནས་ཁག་གི་དཀའ་ངལ་ཐོག ལྡི་ལི་མན་ཅུ་ཊེ་ལ་དང་སིམ་ལ་སོགས་སུ་མགྲོན་ཁང་གི་སྦྱིན་བདག་དང་ལས་ཀ་བྱེད་མཁན་སུ་ཡིན་མི་ཤེས་ཀྱང་། འཁྲུས་ཁང་ནང་ལ་བརྙན་པར་སྦས་ནས་བུ་མོས་གཟུགས་པོ་འཁྲུད་བཞིན་པའི་བརྙན་པར་ཁག་ཡུ་ཊུབ་ (Youtube)ནང་ལ་བཀྲམས་པ་སོགས་བྱུང་ཡོད་སྟབས། བུད་མེད་ལྷན་ཚོགས་དབུས་ས་གཉིས་ཀྱིས་ས་གནས་བདེ་དོན་ལ་ཞུ་རྒྱུ་དང་། དེ་མིན་ན་འབྲེལ་ཡོད་མགྲོན་ཁང་དོ་དམ་པར་ཞུ་འབོད་ཞུ་རྒྱུའི་ཐག་གཅོད་བྱུང་ཡོད་པ་རེད་ཟེར། གསར་འགོད་པས་པད་མ་ཆོས་སྒྲོན་ལགས་སུ། བོད་ཀྱི་བུད་མེད་ལྷན་ཚོགས་ལ་ས་གནས་ཁག་ ༥༤ ཡོད་པར་བཤད་ཀྱང་། ཐེངས་འདིར་ས་གནས་ཁག་ ༢༦ ཙམ་ལས་ཚོགས་བཅར་ཞུས་མེད་པའི་རྒྱུ་མཚན་གང་ཡིན་དང་། དེས་གྲོས་ཆོད་འཇོག་རྒྱུ་སོགས་ལ་དཀའ་ངལ་ཡོད་མེད་དྲིས་པར་ཁོ་མོས། སྤྱིར་བཏང་ཕྱི་རྒྱལ་ཁག་ལ་མཚོན་ན་དམིགས་བསལ་རེད། དེ་མ་གཏོགས་རྒྱ་བལ་འབྲུག་གསུམ་ནང་ཡིན་ན། ལས་བསྡོམས་ཡར་མ་བསྐུར་བ་དང་ཚོགས་བཅར་བྱེད་མ་ཐུབ་ན་སྒོར་ ༢༠༠༠༠ ཡི་ཆད་པ་དང་། གལ་སྲིད་ཚོགས་འདུར་དགོངས་པ་ཞུས་ཀྱང་ལས་བསྡོམས་མ་བསྐུར་བ་ཡིན་ན་སྒོར་ ༡༥༠༠༠ གི་ཆད་པ་ཡོད་པ་རེད། ད་རེབ་བལ་ཡུལ་ནང་ས་ཡོམ་གྱི་རྐྱེན་པས་ཚོགས་བཅར་ཐུབ་ཡོད་པ་མ་རེད། ས་གནས་གཞན་དག་ནས་ཚོགས་བཅར་ཐུབ་མེད་ཀྱང་ལས་བསྡོམས་འབྱོར་ཡོད་པ་རེད། ཅེས་བརྗོད་བྱུང་། ཚོགས་གཞོན་ཚེ་རིང་སྒྲོལ་མ་ལགས་ཀྱིས་མཇུག་བསྡོམས་གཏམ་བཤད་སྤེལ་དོན། ད་ལྟ་ཚོགས་གཙོ་སྒྲོལ་མ་དབྱངས་ཅན་ལགས་དང་དྲུང་ཆེ་ཚེ་རིང་ཆོས་འཛོམས་རྣམ་གཉིས་གཙོས་རྒྱུན་ལས་ཁག་གཅིག་མེད་སྟབས། ང་ཚོས་དམ་བཅའ་དེ་ད་ཐེངས་ཚོགས་ཆེན་འདིའི་ཐོག་འབུལ་ཐུབ་ཡོད་པ་མ་རེད། དེ་བཞིན། ང་ཚོའི་ཚོགས་གཙོ་བཀྲ་ཤིས་སྒྲོལ་མ་ལགས་དང་ཚོགས་གཞོན་བསམ་གཏན་ལགས་ཀྱིས་འདས་པའི་ལོ་གསུམ་རིང་ལས་ཁུངས་ནང་དཀའ་ལས་བརྒྱབ་པར་རྒྱུན་ལས་གསར་པ་རྣམས་ཀྱིས་ཐུགས་རྗེ་ཆེ་ཞུ་རྒྱུ་མ་ཟད། མ་འོངས་པར་ང་ཚོས་ལས་ཀ་མང་པོ་བྱེད་དགོས་སྟབས། མུ་མཐུད་དུ་རྒྱབ་སྐྱོར་གནང་རོགས་ཞུ་རྒྱུ་ཡིན། ང་ཚོའི་ངོས་ནས་ཀྱང་གང་ཡོང་ཅི་ཡོང་བྱ་རྒྱུ་ཡིན། ད་རེབ་ཀྱི་གྲོས་ཆོད་ཁག་ཟླ་བ་ ༡༨ རེ་རྗེས་ལ་འགན་འཛིན་ལྷན་ཚོགས་རེ་ཚོགས་བཞིན་ཡོད་པ་དེའི་སྔོན་ལ་ལག་བསྟར་གང་ཐུབ་འཁེལ་བ་བྱ་རྒྱུ་ཡིན། ཞེས་སོགས་བརྗོད་སོང་། མཇུག་ཏུ་གསར་འགོད་པས་ཐེངས་འདིར་གསར་དུ་བདམས་པའི་རྒྱུན་ལས་གསུམ་གྱིས་དགོངས་པ་ཞུས་པའི་སྐོར་དྲིས་པར་ཁོ་མོས། དེ་རིང་སྐབས་བཅུ་གཅིག་པའི་རྒྱུན་ལས་འོས་འདེམས་བྱུང་ཡོད་ཀྱང་། རྒྱུན་ལས་གསུམ་གྱིས་རང་མོས་ཐོག་ནས་མང་ཚོགས་དཀྱིལ་ལ་དགོངས་པ་ཞུ་རྒྱུ་ཡིན་གསུངས་ཡོད་ཀྱང་། ཚོགས་གཙོ་དང་དྲུང་ཆེ་གཙོས་རྒྱུན་ལས་ཁག་གཅིག་ཚང་མེད་སྟབས། ངས་དགོངས་པ་ཞུ་མཁན་ཚོས་སྔོན་ཚུད་ནས་མ་ཞུས་པར་མཐའ་མ་དེར་ཞུས་པ་འདི་ཏག་ཏག་ཅིག་བསྡད་ཡོད་པ་མ་རེད་བསམ་གྱི་འདུག ཚང་མས་དགོངས་པ་ཆེ་བཞེས་གནང་དགོས་པ་རེད། ཚང་མར་རྒྱུ་མཚན་བཤད་ན་བཤད་རྒྱུ་ཡོད་པ་རེད། རྒྱུ་མཚན་ཆེ་ཆུང་དེ་བསམ་བློ་གཏོང་སྟངས་ཤིག་རེད། ཅེས་བརྗོད་བྱུང་། ཐེངས་འདིའི་ཚོགས་ཐོག་ཏུ་གྲོས་ཆོད་ཁག་ཅིག་བཞག་ཡོད་པའི་ནང་། ༧གོང་ས་མཆོག་གི་སྐུ་ཕྱཱའི་ཉེན་སྲུང་དང་གྱ་སྟོན་སྲུང་གཙི་ཞུ་ཕྱོགས། བོད་ཀྱི་སྐད་ཡིག་རིག་གཞུང་སྲུང་སྐྱོབ། ས་གནས་ཁག་ཏུ་སྤྱི་ཚོགས་ཀྱི་ཤེས་ཡོན་ཡར་རྒྱས་ཆེད་ལས་ཞོར་སློབ་གྲྭ་འཛུགས་ཐབས། དབུས་ནས་དབུ་མའི་ལམ་གྱི་ཟབ་གནད་གལ་ཆེ་ཁག་བོད་དབྱིན་རྒྱ་གསུམ་གྱི་སྐད་ཡིག་ཙམ་ལས་སྐད་ཡིག་གཞན་ནང་ཕབ་འགྲེམ་བྱ་རྒྱུ། བོད་ཀྱི་མི་རིགས་འཕེལ་རྒྱས་གཏོང་ཆེད་ཕྲུ་གུ་གསུམ་ཡན་ཡོད་མཁན་དག་ལ་སློབ་ཡོན་དང་འཚོ་སྣོན་སྤྲོད་རྒྱུ། དབུས་ས་གཉིས་ཀྱིས་བོད་ཀྱི་བསྟན་སྲིད་མི་རིགས་ཆེད་སྐུ་ལུས་མེར་བསྲེགས་གནང་མཁན་གྱི་རྒྱལ་གཅེས་དཔའ་བོ་དཔའ་མོ་རྣམས་ཀྱི་མཚན་དང་ལོ་རྒྱུས་འཁོད་པའི་ཡིག་ཆ་མཉམ་འབྲེལ་རྒྱལ་ཚོགས་དང་འགྲོ་བ་མིའི་ཐབ་ཐང་ལྷན་ཚོགས་སོགས་སུ་འབུལ་རྒྱུ། བོད་ཀྱི་བུད་མེད་ལྷན་ཚོགས་ཀྱི་སྒྲིག་འཛུགས་སྲ་བརྟན་ཡོང་ཐབས་ལ་ཚོགས་མི་གང་མང་བསྡུ་ཐབས་དང་། དབུ་མའི་ལམ་གྱི་སྲིད་ཇུས་ཐོག་མུ་མཐུད་མཇུག་སྐྱོང་བྱ་རྒྱུ། བོད་ཀྱི་བུད་མེད་ལྷན་ཚོགས་ཀྱི་དབུས་དང་ཕྱོགས་མཐའི་རྒྱུན་ལས་ཚོགས་མི་ཡོངས་ནས་༧གོང་ས་མཆོག་གི་བཀའ་དགོངས་བསྒྲུབ་ཆེད་རང་མོས་ཐོག་ནས་གཞན་ཕན་གྱི་ལས་འགུལ་འབད་སྒྲུབ་ཞུ་རྒྱུ་དང་། དྲ་ལམ་ཁག་ནང་བུད་མེད་ཚོར་མཚན་ཤས་དམའ་འབེབས་སུ་འགྱུར་གཞིའི་བཙན་གཡེམ་དང་འཁྲིག་སྤྱོད་རང་བཞིན་གྱི་བརྙན་ཐུང་རིགས་བཀག་འགོག་གདོང་ལེན་བྱ་རྒྱུ་སོགས་རེད། གསར་འགོད་པ། དོན་གྲུབ།