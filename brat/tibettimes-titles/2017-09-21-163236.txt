
བོད་ཀྱི་བུད་མེད་ཉིན་མོར་ངོས་ལེན་རྩ་བ་ནས་མེད་ཟེར།

དེ་རིང་གྲོས་ཚོགས་ནང་བོད་ཀྱི་བུད་མེད་སྒེར་ལངས་ཉིན་མོ་གཞུང་འབྲེལ་སྲུང་གཙི་ཞུས་པ་ཡིན་ན་བོད་ཀྱི་བུད་མེད་ཉིན་མོ་དགོས་དོན་མེད་སྐོར་གྱི་དགོངས་ཚུལ་བརྗོད་སོང་། དེ་རིང་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་བཞི་པའི་ལས་ཉིན་ ༣ པའི་སྔ་དྲོར། ནང་སྲིད་ལས་ཁུངས་ཀྱི་ལོ་འཁོར་ལས་བསྡོམས་ཐོག་སྤྱི་ཡོངས་ནས་བགྲོ་གླེང་དང་། བཀའ་ཤག་གི་ལན་འདེབས་གསལ་བཤད་ཀྱི་ལས་རིམ་ཁྲོད། སྤྱི་འཐུས་ཁག་ཅིག་ནས་བོད་ཀྱི་བུད་མེད་སྒེར་ལངས་ཉིན་མོ་ནི་ལོ་རྒྱུས་དང་ཆབ་སྲིད་ཀྱི་གལ་གནད་ཆེན་པོ་ལྡན་པའི་ཉིན་མོ་ཞིག་ཡིན་སྟབས། ཉིན་མོ་དེ་བོད་ཀྱི་བུད་མེད་ཉིན་མོར་གཏན་འབེབས་གནང་བ་དེ་རྩ་བ་ནས་འགྲིག་གི་མེད་སྐོར་དང་། བུད་མེད་སྒེར་ལངས་ཉིན་མོ་དེ་གཞུང་འབྲེལ་ཐོག་སྲུང་གཙི་ཞུ་ཐུབ་ན་བོད་ཀྱི་བུད་མེད་ཉིན་མོ་ཞེས་པ་དེ་དགོས་གལ་དེ་ཙམ་མེད་སྐོར་སོགས་ཀྱི་དགོངས་ཚུལ་བརྗོད་སོང་། སྤྱི་འཐུས་ཚེ་རིང་ལྷ་མོ་ལགས་ཀྱིས་བོད་ཀྱི་བུད་མེད་ཀྱི་འཐུས་ཚབ་ཚོགས་པ་ཆེ་ཤོས་བོད་ཀྱི་བུད་མེད་ལྷན་ཚོགས་ནས་བོད་ཀྱི་བུད་མེད་ཉིན་མོ་དེ་བུད་མེད་སྒེར་ལངས་ཉིན་མོར་གཏན་འབེབས་གནང་བ་དེར་མོས་མཐུན་གཏན་ནས་གནང་གི་ཡོད་སྐོར་ཁོང་གིས། ང་བུད་མེད་ཀྱི་ནུས་སྟོབས་དང་ཐོབ་ཐང་གི་སྐོར་བཤད་མཁན་དང་རྩོད་ལེན་བྱེད་མཁན་རྩ་བ་ཉིད་ནས་མིན། སྤྱིར་ང་བུད་མེད་ཀྱི་ཐོབ་ཐང་དགོས་ཀྱི་མེད་ཟེར་མཁན་རིགས་ཤིག་ཡིན། འོན་ཀྱང་། བོད་ཀྱི་བུད་མེད་ཚོགས་པའི་ངོས་ནས་བོད་ཀྱི་བུད་མེད་ཀྱི་ཉིན་མོ་དང་བུད་མེད་སྒེར་ལངས་ཀྱི་ཉིན་མོའི་སྐོར་ཞུ་དགོས་པའི་རེ་བ་ཤུགས་ཆེན་པོ་བྱེད་ཀྱི་འདུག གང་ཡིན་ཟེར་ན། ཕྱི་ཟླ་ ༣ ཚེས་ ༡༢ ཉིན་བོད་ཀྱི་བུད་མེད་སྒེར་ལངས་ཀྱི་ཉིན་མོ་དེ་ལ་བོད་ཀྱི་བུད་མེད་ཀྱི་ཉིན་མོ་བཟོས་བཞག་པ་དེར། བོད་ཀྱི་བུད་མེད་ལྷན་ཚོགས་ཀྱིས་རྩ་བ་ཉིད་ནས་འགྲིག་གི་མེད་པ་ཞུ་ཡི་འདུག་ལ། ངས་ཀྱང་དེ་བདེན་པ་ཞིག་ཏུ་མཐོང་གི་འདུག ཕྱི་ཟླ་ ༣ ཚེས་ ༡༢ ཉིན་བོད་ཀྱི་ལོ་རྒྱུས་ཐོག་བོད་ཀྱི་བུད་མེད་རྣམ་པས་སོ་སོའི་རང་སྲོག་བློས་གཏོང་གིས་ཡར་ལངས་ཏེ་རྒྱ་དམར་ལ་ངོ་རྒོལ་བྱས་པའི་ཉིན་མོ་ཡིན་སྟབས། ཉིན་མོ་དེ་ནི་ཆབ་སྲིད་ཀྱི་ངོ་བོ་དང་ལོ་རྒྱུས་ཀྱི་དོན་སྙིང་ལྡན་པ་ཞིག་ཡིན་སྟབས། ང་ཚོས་ཆབ་སྲིད་ཀྱི་ངོ་བོ་ཞིག་ཏུ་བརྩིས་ནས་སྲུང་གཙི་ཞུ་བའི་གལ་ཆེན་རང་བཞིན་ལྡན་པའི་ཉིན་མོ་ཞིག་ཡིན། ཉིན་མོ་དེ་བོད་ཀྱི་བུད་མེད་ཀྱི་ཉིན་མོ་ལ་བཟོས་ནས་དགའ་དགའ་སྤྲོ་སྤྲོ་བྱེད་པའི་ཉིན་མོ་ཞིག་ལ་བཟོས་ན། དེ་རྩ་བ་ཉིད་ནས་འགྲིག་པ་ཞིག་ཏུ་མཐོང་གི་མེད་སྐོར་བརྗོད་སོང་། བོད་ཀྱི་བུད་མེད་ཉིན་མོ་ཇི་ལྟར་གཏན་འབེབས་བྱུང་བའི་སྐོར་ལ་ནང་སྲིད་བཀའ་བློན་འཁོར་ལྷ་ཚང་བསོད་ནམས་སྟོབས་རྒྱལ་མཆོག་ནས་གསལ་བཤད་གནང་སྐབས། ད་ལོའི་ཕྱི་ཟླ་ ༢ ཚེས་ ༢༡ ནས་ ༢༣ བར་ཚོགས་པའི་བོད་ཀྱི་བུད་མེད་ཚོགས་ཆེན་ཐོག་ས་གནས་ཁག་ ༥༠ ལྷག་དང་མཐོ་སློབ་ ༢༠ ལྷག་ནས་འཐུས་མི་དང་། དབུས་ཀྱི་ལས་བྱེད་བཅས་མི་གྲངས་ ༣༤༤ འཛོམས་ཏེ་དགོངས་ཚུལ་བསྡུ་རུབ་ཀྱིས་བཀའ་ཤག་ལ་ཕུལ་ནས་དགའ་དགའ་སྤྲོ་སྤྲོའི་ངང་ལོག་ཕེབས་ཡོད་ཀྱང་། འདི་ལོའི་ཕྱི་ཟླ་ ༣ པའི་ཚེས་ཤར་ཞིག་ལ་དབུས་བུད་མེད་ལྷན་ཚོགས་ཀྱི་སྐུ་ཚབ་སྲིད་སྐྱོང་མཆོག་གི་སར་བཅར་ཏེ། བོད་ཀྱི་བུད་མེད་ཉིན་མོ་ཞེས་པ་དེ་བུད་མེད་ཀྱི་རང་དབང་སྒེར་ལངས་ཉིན་མོར་སྦྱར་བཞག་པ་ཡིན་ན། རང་དབང་སྒེར་ལངས་ཀྱི་གཟི་བརྗིད་དེ་བརླག་འགྲོ་ཡི་འདུག དེ་རྩ་བ་ནས་འགྲིག་གི་མི་འདུག ཉིན་མོ་དེ་གཉིས་ཁག་ཁག་གཏན་འབེབས་བཟོ་ཐུབ་ན་ཡག་པོ་འདུག་ཅེས་དགོངས་ཚུལ་ཞུས་ཡོད་པ་དང་། སྐབས་དེར་སྲིད་སྐྱོང་མཆོག་ནས་བུད་ཉིན་མོ་དེར་གཏན་འབེབས་ཀྱི་འཕྲལ་ཕུགས་རྒྱང་གསུམ་གྱི་དགོས་པ་རྒྱུ་མཚན་བཅས་ཚང་མ་གསལ་བཤད་གནང་རྗེས། དབུས་བུད་མེད་ལྷན་ཚོགས་ཀྱི་སྐུ་ཚབ་རྣམས་འདོད་པ་ཚིམས་ཏེ་ཕྱིར་ལོག་ཡོད་སྐོར་གསུངས་སོང་། ཕྱིས་སུ་ས་གནས་སོ་སོ་ནས་མོས་མཐུན་མེད་པའི་དགོངས་ཚུལ་བྱུང་སྐོར་བཀའ་བློན་མཆོག་གིས། ཕྱིས་སུ་བཀའ་བློན་རྣམ་པ་ས་གནས་ཁག་ཏུ་ཕེབས་སྐབས། གང་ནས་མར་ཐོག་འདྲ་པོ་བརྒྱབས་ཡོང་བ་ཡིན་ཞུས་ཤེས་ཀྱི་མེད་ཀྱང་། ས་གནས་སོ་སོ་ནས་བུད་མེད་ཉིན་མོ་དེ་འདྲ་གཏན་འབེབས་གནང་བ་རྩ་བ་ནས་འགྲིག་གི་མི་འདུག རྩ་བ་ཉིད་ནས་ངོས་ལེན་མེད་ཅེས་ཟེར་མཁན་བྱུང་སོང་ཡང་། ཁྱེད་རང་མི་གཅིག་གིས་ངོས་ལེན་མེད་པ་རྒྱུ་མཚན་དུ་བྱས་ཏེ་གཏན་འབེབས་བྱས་ཟིན་པའི་སྲིད་བྱུས་དེར་འགྱུར་བ་གཏོང་ཐབས་ཡོད་པ་རེད་ཅེས་ང་རང་ཕྱིན་སའི་ས་ཁུལ་ཁག་ཏུ་དེ་ལྟར་གསལ་བཤད་ཞུས་པ་ཡིན། གང་ལྟར་སྐབས་དེར་བཀའ་ཤག་ནས་བུད་མེད་ཀྱི་སྒེར་ལངས་དེ་གཟི་བརྗིད་ལྡན་པ་ཞིག་ཡོང་ཆེད་ཉིན་མོ་དེར་བུད་མེད་ཀྱི་ཉིན་མོ་ཞེས་མཉམ་དུ་སྟབས་བསྟུན་དགོས་པའི་གནད་འགག་རྒྱབ་ལྗོངས་དེ་གཟིགས་ཡོད་ཀྱང་། བཀའ་ཤག་གིས་ཕུལ་བཞག་པའི་སྨན་དེ་དུག་ཏུ་འགྱུར་འགྲོ་ཡི་ཡོད་ན། མཐའ་མ་དེར་བུད་མེད་ཉིན་མོ་ཟེར་བ་དེ་ཕྱིར་འཐེན་བྱ་རྒྱུ་མ་གཏོགས་གང་ཡང་ལྷག་གི་མ་རེད་བསམ་གྱི་འདུག བཀའ་ཤག་གིས་དེའི་སྒང་ལ་སྔ་ཕྱིར་དགོངས་པ་བཞེས་ཏེ་ཐག་གཅོད་གནང་ཚར་བའི་ལས་དོན་ཞིག་ད་ཕྱིར་འཐེན་དགོས་པའི་གནས་སྟངས་ཤིག་ཕལ་ཆེར་ཆགས་ཀྱི་མ་རེད་དྲན་གྱི་འདུག ཅེས་གསུངས་སོང་། དེའི་རྗེས་སྤྱི་འཐུས་བསམ་གཏན་ཆོས་སྒྲོན་ལགས་ཀྱིས། དེ་སྔོན་དཔལ་ལྡན་སྲིད་སྐྱོང་མཆོག་ནས་བོད་ཀྱི་བུད་མེད་ཉིན་མོ་དེའི་སྲུང་གཙིའི་ཉིན་མོ་འགྱུར་བ་བཏང་ན་གཏོང་ཆོག་པའི་གསུངས་ཡོད་པ་རེད། ང་རང་ངོས་ནས་འགྱུར་བ་ཡག་པོ་ཞིག་ཏུ་འགྲོ་བའི་རེ་བ་ཞུ་བཞིན་ཡོད། ཅེས་དང་། ང་ཚོ་བོད་ཀྱི་བུད་མེད་ལྷན་ཚོགས་སྐབས་ ༡༠ དང་ ༡༡ བྱས་པའི་སྐབས་སུ་བཀའ་ཤག་ལ་ཕྱག་བྲིས་ཤིག་ཕུལ་ཡོད། དེའི་ནང་དུ་ང་ཚོས་བོད་ཀྱི་བུད་མེད་ཀྱི་སྒེར་ལངས་ཀྱི་ཉིན་མོ་དེ་གཞུང་འབྲེལ་གྱི་ངོས་འཛིན་ཡོང་བ་ཞིག་གནང་རོགས་ཞེས་འཁོད་ཡོད་པ་མ་གཏོགས། བོད་ཀྱི་བུད་མེད་ཀྱི་ཉིན་མོ་ཞེས་བཟོ་གནང་ཡོང་བའི་རེ་བ་ཞུས་མེད། དེར་བརྟེན། བྱུང་ན་བོད་ཀྱི་བུད་མེད་སྒེར་ལངས་ཀྱི་ཉིན་མོ་དང་བོད་ཀྱི་བུད་མེད་ཉིན་མོ་དེ་གཉིས་ཉིན་མོ་ཁག་ཁག་ཅིག་ལ་བཟོ་རོགས་གནང་ཞུ་རྒྱུ་མ་ཟད། བོད་ཀྱི་བུད་མེད་སྒེར་ལངས་ཀྱི་ཉིན་མོ་དེ་གཞུང་འབྲེལ་གྱི་ཉིན་མོ་ཞིག་ཏུ་བཟོ་རོགས་ཞུ་རྒྱུ་དང་། གལ་ཏེ་བཀའ་ཤག་གི་ངོས་ནས་བོད་ཀྱི་བུད་མེད་ཉིན་མོ་དེ་གལ་ཆེན་པོ་ཞིག་ཏུ་བརྩི་བཞིན་ཡོད་ན། བོད་ཀྱི་བུད་མེད་སྒེར་ལངས་ཀྱི་ཉིན་མོ་མིན་པའི་ཕྱི་ཚེས་གཞན་ཞིག་ཏུ་འཇོག་གནང་ཡོང་བའི་རེ་བ་བཞིན་ཡོད་སྐོར་བརྗོད་སོང་། དེ་བཞིན་སྤྱི་འཐུས་ཁག་ཅིག་ནས་བོད་ཀྱི་བུད་མེད་ཉིན་མོ་སྒེར་ལངས་ཉིན་མོར་གཏན་འབེབས་གནང་བ་དེར་མོས་མཐུན་མེད་པའི་དགོངས་ཚུལ་བཏོན་པ་དང་འབྲེལ། བཀའ་ཤག་ནས་བསྐྱར་དུ་དགོངས་པ་བཞེས་དགོས་སྐོར་གསུངས་སོང་བ་མ་ཟད། མི་ཐང་ཐང་ཞིག་ལ་སྨན་སྤྲད་པ་ཡིན་ན་སྨན་དེ་དུག་ཏུ་འགྱུར་འགྲོ་ངེས་ཡིན་སྐོར་སོགས་གསུངས་སོང་། གསར་འགོད་པ། ཉི་མ་ཚེ་རིང་།