མེ་ཤལ་ཨོ་བྷ་མར་འབོད་སྐུལ།

རྒྱལ་སྤྱིའི་བོད་དོན་ལས་འགུལ་ཁང་གིས་ཨ་རིའི་སྲིད་འཛིན་ཨོ་བྷ་མའི་སྐུ་ཟླར་བོད་ནང་བོད་སྐད་ཡིག་སྦྱོང་སྦྱོད་སྤེལ་གསུམ་གྱི་ཐོབ་ཐང་ཡོད་མེད་ཐོག་ཐུཊ་སྣང་གནང་རྒྱུའི་འབོད་སྐུལ་གནང་འདུག ཟླ་འདིའི་ཚེས་ ༢༠ ཉིན་ནས་བདུན་ཕྲག་གཅིག་ཙམ་རིང་ཨ་རིའི་སྲིད་འཛིན་ཨོ་བྷ་མའི་སྐུ་ཟླ་མེ་ཤལ་ཨོ་བྷ་མ་ (Michelle Obama) མཆོག་དང་ནང་མི་སྐུ་འཁོར་ལྷན་རྒྱས་རྒྱ་ནག་ཏུ་ཕེབས་ཏེ་སྲིད་འཛིན་ཞི་ཅིན་ཕིན་གྱི་བཟའ་ཟླ་ཕིན་ལེ་ཡོན་ (Peng Liyuan) དང་མཇལ་འཕྲད་གནང་བ་དང་། སི་ཁྲོན་ཁྲིན་ཏུའུ་གཙོས་གྲོང་ཁྱེར་ཁག་ཅིག་ནང་ཕྲུག་གུའི་ཤེས་ཡོན་སློབ་གསོའི་ལམ་ལུགས་ཐད་རྟོག་ཞིབ་གནང་འཆར་ཡོད་སྟབས། ཝ་ཤིན་ཊོན་དུ་ཡོད་པའི་རྒྱལ་སྤྱིའི་བོད་དོན་ལས་འགུལ་ཁང་གིས་མེ་ཤལ་ཨོ་བྷ་མར་བོད་ནང་གི་བོད་མི་ཚོར་མི་རིགས་རང་གི་སྐད་ཡིག་སྦྱོང་སྤྱོད་སྤེལ་གསུམ་གྱི་ཐོབ་ཐང་ཡོད་མེད་ཐོག་ཐུགས་སྣང་གནང་དགོས་པའི་ཞུ་ཡིག་ཅིག་ཕུལ་ཡོད་འདུག རྒྱལ་སྤྱིའི་བོད་དོན་ལས་འགུལ་ཁང་གི་འགན་འཛིན་མེ་ཐེའུ་མེ་གྷལ་ཆི་ལགས་ཀྱི་མཚན་ཐོག་ནས་ཕུལ་བའི་ཞུ་ཡིག་ནང་། ལྕམ་སྐུ་མཆོག་གིས་ཤེས་ཡོན་སློབ་གསོའི་ཐད་དམིགས་བསལ་ཐུགས་འཁུར་གནང་གི་ཡོད་པར་ཐུགས་རྗེ་ཆེ་ཞུ་རྒྱུ་དང་འབྲེལ་འབོད་སྐུལ་ཞུ་རྒྱུ་ཞིག་ལ། སྐུ་ཉིད་གཟིགས་སྐོར་ཕེབས་སྐབས་རྒྱ་ནག་མི་དམངས་སྤྱི་མཐུན་རྒྱལ་ཁབ་ནང་སྐད་ཡིག་གཉིས་སྦྱོད་མཁན་ལ་འཕྲད་པའི་དཀའ་ངལ་ཐད་ཐུགས་སྣང་གནང་དགོས་པ་དང་། ལྷག་པར་གཞི་རིམ་དང་འབྲིང་རིམ་སློབ་གྲྭ་ཁག་ནང་དཀའ་ངལ་གང་འདྲ་འཕྲད་ཀྱི་ཡོད་མེད་དང་། སི་ཁྲོན་ཞིང་ཆེན་ཁོངས་གཏོགས་ཀྱི་ས་ཁུལ་ཁག་ནང་གནས་སྡོད་བྱེད་མཁན་གྱི་བོད་པའི་སློབ་ཕྲུག་ཚོར་རང་མི་རིགས་ཀྱི་སྐད་ཡིག་དང་རྒྱ་ཡིག་གཉིས་ཀ་སྦྱོང་རྒྱུའི་ཐོབ་ཐང་ཡོད་མེད། མི་རིགས་རང་གི་སྐད་ཡིག་སྦྱོང་སྤྱོད་སྤེལ་གསུམ་བྱ་རྒྱུའི་མཐུན་རྐྱེན་ཡོད་མེད་ཐད་རྟོག་ཞིབ་ནན་པོ་གནང་རྒྱུའི་འབོད་སྐུལ་ཞུ་བཞིན་ཡོད་སྐོར་བཀོད་འདུག གནད་དོན་དབྱེ་ཞིབ་པ་ཚོས། མེ་ཤལ་ཨོ་བྷ་མ་རྒྱ་ནག་གི་གནད་ཡོད་མི་སྣར་ཐུག་འཕྲད་གནང་སྟེ་གནད་འགག་ཅན་གྱི་གནད་དོན་ལ་གོ་བསྡུར་སྦྱང་བཤད་གང་ཡང་གནང་འཆར་མེད་ཀྱང་། ཁོ་མོ་བོད་པའི་ཟ་ཁང་ཞིག་ཏུ་ཕེབས་འཆར་ཡོད་པའི་གནས་ཚུལ་ཐོན་བཞིན་ཡོད་སྟབས། ཨ་རིའི་གཞུང་གིས་བོད་མིའི་གནས་སྟངས་ཐད་སེམས་འཚབ་ཡོད་པའི་རྣམ་འགྱུར་བསྟན་པ་ཞིག་ཡིན་སྐོར་བརྗོད་འདུག མེ་ཤལ་ཨོ་བྷ་མ་སྐུ་འཁོར་ལྷན་རྒྱས་ཟླ་འདིའི་ཚེས་ ༢༠ ནས་ ༢༣ བར་པེ་ཅིན་དང་། དེའི་རྗེས་ཞི་ནན་གྲོང་ཁྱེར་དུ་ཉིན་གཅིག་བཞུགས་རྒྱུ་ཡིན་པ་དང་། ཚེས་ ༢༥ ནས་ ༢༦ ཉིན་གཉིས་རིང་སི་ཁྲོན་ཞིང་ཆེན་ཁྲིན་ཏུའུ་གྲོང་ཁྱེར་དུ་གཟིགས་སྐོར་རྟོག་ཞིབ་གནང་རྒྱུ་ཡིན་འདུག གསར་འགོད་པ། དོན་གྲུབ།