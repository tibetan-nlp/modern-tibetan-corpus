
ནེའུ་ཡོག་གི་རྙོག་གླེང་སྐོར་ལ་ཤེས་རིག་བཀའ་བློན་གྱི་གསལ་བཤད།

ཉེ་ལམ་གསུམ་བཅུའི་དུས་དྲན་ཉིན་ཨ་རིའི་ནེའུ་ཡོག་གྲོང་ཁྱེར་དུ་མི་མང་གི་ངོ་རྒོལ་ལས་འགུལ་སྤེལ་སྐབས། བོད་རིགས་སྤྱི་མཐུན་ཚོགས་གཙོ་སོགས་ཀྱིས་བོད་རང་བཙན་གྱི་འབོད་ཚིག་བཀག་འགོག་བྱས་སོང་ཟེར་བའི་རྙོག་གླེང་དེའི་ཐད་ཤེས་རིག་བཀའ་བློན་མཆོག་གིས་སྤྱི་འཐུས་གྲོས་ཚོགས་ནང་གསལ་བཤད་གནང་སོང་། ཁ་སང་སྔ་དྲོར་སྐབས་བཅོ་ལྔ་པའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་དགུ་བ་དབུ་འཛུགས་དང་བསྟུན་ཏེ། ལས་རིམ་གྱི་ཐོག་མའི་གྲས་སུ་བོད་ནང་གི་ཛ་དྲག་གནས་སྟངས་ལ་གཞུང་འབྲེལ་གདུང་སེམས་མཉམ་སྐྱེད་ཀྱི་གྲོས་ཆོད་གྲོས་འཆར་ཞིག་དང་འབྲེལ་ནས་བགྲོ་གླེང་གནང་སྐབས། སྤྱི་འཐུས་མང་པོ་ཞིག་གིས་ཉེ་ལམ་གསུམ་བཅུའི་དུས་དྲན་ཉིན་ཨ་རིའི་ནེའུ་ཡོག་ཏུ་བྱུང་བའི་གནས་ཚུལ་དེ་ཧ་ཅང་ཐབས་སྐྱོ་བོ་ཡིན་སྐོར་དང་། སྐབས་དེར་བོད་མིའི་སྒྲིག་འཛུགས་ཀྱི་ཤེས་རིག་བཀའ་བློན་ཡང་ཡོད་སྐོར་སོགས་གསུངས་ཡོད་སྟབས། དེ་རིང་ཉིན་རྒྱབ་ཆུ་ཚོད་ ༢ པའི་སྟེང་ཤེས་རིག་བཀའ་བློན་དངོས་གྲུབ་ཚེ་རིང་མཆོག་གིས་དེའི་སྐོར་ལ་གསལ་བཤད་གནང་སོང་། ཤེས་རིག་བཀའ་བློན་དངོས་གྲུབ་ཚེ་རིང་མཆོག་གིས་གསུངས་དོན། ཉེ་ལམ་ནེའུ་ཡོག་གི་རྙོག་གླེང་དེའི་སྐོར་སྤྱི་འཐུས་ཁ་ཤས་ཀྱིས་གསུངས་སོང་ལ། དེ་དང་འབྲེལ་ནས་ང་ཤེས་རིག་བཀའ་བློན་ཡང་དེར་ཡོད་པ་གསུངས་སོང་། དེ་དངོས་ཡོད་རེད་སྐབས་དེར་ང་བཀའ་ཤག་གི་སྐུ་ཚབ་བྱས་ཏེ་བཅར་བ་ཡིན། སོ་སོས་གང་མཐོང་བ་དང་གང་ཐོས་པ་ཞིག་ལས་ཞིབ་འཇུག་བྱེད་རྒྱུ་དེ་འདྲ་བྱུང་མ་སོང་། ནེའུ་ཡོག་གི་གནས་ཚུལ་དེ་དངོས་གནས་དྲང་གནས་དགྲ་དགའ་གཉེན་སྡུག་ཐབས་སྐྱོ་བོ་ཞེ་དྲགས་ཅིག་རེད། དེར་ང་ཚོའི་བོད་པ་ཞིག་གིས་བལྟས་ན། བོད་པ་སུ་ལའང་རྒྱལ་ཁ་གཅིག་ཀྱང་ཐོབ་ཡོད་པ་མ་རེད། ང་ཕར་འགྲོ་དགོས་པའི་ལས་དོན་དེ་ཁེ་ན་ཌའི་གཞུང་གི་ངོས་ནས་ཤེས་རིག་ལས་དོན་ཐོག་ཨ་སྒོར་ས་ཡ་ ༢ ཞིག་སྤྲོད་གཏན་ཁེལ་ཡོད་ཡོད་པ་དེར་མཇུག་སྐྱོང་ཆེད་ཕྱི་ཟླ་གསུམ་པའི་ཚེས་ ༣ དང་ ༤ ལ་ཕར་བཅར་ཏེ། ལས་དོན་ཡག་པོ་བྱུང་སོང་། སྐབས་དེར་དོན་གཅོད་ཀྱང་ཡོད་པ་རེད། ཅེས་གསུངས་སོང་། བཀའ་བློན་མཆོག་གིས་རྙོག་གླེང་གི་བྱུང་རིམ་གསུངས་དོན། ནེའུ་ཡོག་དང་ནེའུ་ཇར་ཛི་གཙོ་བྱས་ཏེ་ཚོགས་པ་དྲུག་གིས་གསུམ་ཅུའི་དུས་དྲན་སྔོན་དང་མ་འདྲ་བ་ཞིག་གོ་སྒྲིག་ཞུ་བཞིན་ཡོད་སྟབས། དེ་ལ་བཀའ་ཤག་གི་སྐུ་ཚབ་ཅིག་གཏོང་རོགས་གནང་ཞེས་ཕེབས་པ་དང་། ང་རང་ཕར་འགྲོ་རྒྱུ་གཏན་འཁེལ་བ་བཅས་ལ་བརྟེན་ཏེ་ཚེས་ ༩ ཉིན་ནེའུ་ཡོག་ལ་བཅར་བ་ཡིན། དགོང་མོའི་ཆུ་ཚོད་ ༧ པ་ཙམ་ལ་ཚོགས་པ་ཁག་གི་ཚོགས་མི་ཚོ་ལ་མཇལ་འཕྲད་ཞུས་པ་ཡིན། ཁོ་རང་ཚོས་འགྲེལ་བཤད་རྒྱག་སྟངས་བྱས་ན། ནམ་རྒྱུན་གསུམ་བཅུའི་དུས་དྲན་གྱི་ལས་འགུལ་དེ་གཞོན་ནུའི་འགན་འཁུར་ལེན་གྱི་ཡོད་ས་རེད། དེའི་སྟེང་ཚོགས་པ་ལྔས་མཉམ་རུབ་བྱས་ཏེ་འགྲོ་བཞིན་ཡོད། ད་ལོ་ཐོག་མ་ཁོ་རང་ཚོ་བོད་རིགས་སྤྱི་མཐུན་ཚོགས་པ་དང་། ས་གནས་གཞོན་ནུ། ས་གནས་བུད་མེད་ཚོགས་པ། ཆུ་བཞི་སྒང་དྲུག བོད་རང་བཙན་སློབ་ཕྲུག་ཚོགས་པ། ཨ་བོད་ཛ་འབྲེལ་ཚོགས་པ་བཅས་ཚོགས་པ་དྲུག་གིས་ཕྱི་ཟླ་དང་པོ་ཡས་མས་ཤིག་ལ་ཚོགས་འདུ་ཚོགས་ཏེ་གྲོས་བསྡུར་བྱས་མཐར། སྤྱི་མོས་ཐོག་ནས་བོད་རིགས་སྤྱི་མཐུན་ཚོགས་པས་རྐང་འགན་འཁུར་ཏེ། དེའི་སྒང་ལ་ཚོགས་པ་ལྔས་མཉམ་རུབ་བྱེད་རྒྱུའི་གྲོས་ཆོད་བཞག་སྟེ་མཚན་རྟགས་བརྒྱབ་ཡོད། དེ་བཞིན། ༧སྐྱབས་མགོན་རིན་པོ་ཆེ་མཆོག་གི་དགོངས་པ་དང་མཐུན་པ། གཞུང་གི་ལམ་སྟོན་དང་མཐུན་པ་བྱས་ཏེ་དབུ་མའི་ལམ་གྱི་ཐོག་ལ་ཁོར་ཡུག་ལྟ་བུ་བསྐྲུན་རྒྱུར་འབོད་ཚིག་དང་འཕྲེད་དར་སོགས་དང་། བཀའ་ཤག་གི་ལམ་སྟོན་ལྟར་ལུས་ངག་གི་རྣམ་འགྱུར་ཞི་འཇམ་ཐོག་འགྲོ་རྒྱུར་གཏན་ཁེལ་ཡོད། དེ་ལ་ཚང་མས་མོས་མཐུན་ཆ་ཚང་བྱུང་ཡོད། དེ་བཞིན། གསུང་བཤད་གནང་མཁན་སུ་གདན་འདྲེན་ཞུ་མིན་ཐོག་གོ་བསྡུར་ཞུ་སྐབས། སློབ་ཕྲུག་ཚོགས་པའི་ཁ་ཤས་ཤིག་མིང་འདོན་གནང་སོང་། དེ་ལ་ངོས་ལེན་བྱེད་ཐུབ་མ་སོང་། ཉི་མ་ཁ་ཤས་རྗེས་ལ་བསྐྱར་དུ་འཛོམས་སྐབས། སློབ་ཕྲུག་ཚོགས་པའི་ཚོགས་གཙོས་ང་ཚོས་མིང་འདོན་བྱས་ཏེ་ཚོགས་པ་གཞན་པ་ཞིག་གིས་རྒྱབ་སྐྱོར་བྱས་པ་ཡིན་ན། མང་མོས་མ་བྱུང་ཡང་མོས་མཐུན་བྱེད་དགོས་ཀྱི་འདུག་ཟེར་ནས་གསུངས་སོང་། དེ་ཡོང་གི་མ་རེད། ང་ཚོས་དམངས་གཙོའི་འགྲོ་སྟངས་བྱས་ཏེ་མང་མོས་ཡོད་པ་ཞིག་གནང་དགོས་པ་རེད་ཞུས་པ་ཡིན་ཟེར། དེའི་རྗེས་ལ་སློབ་ཕྲུག་ཚོགས་པ་དང་ཨ་བོད་མཛའ་འབྲེལ་ཚོགས་པ་གཉིས་ཀྱིས་ཕྱིར་འཐེན་བྱས་པ་ཡིན་ཟེར་ནས་གློག་འཕྲིན་འབྱོར་སོང་། ང་ཚོས་མཉམ་ཞུགས་གནང་རྒྱུར་འབད་བརྩོན་བྱས་ཀྱང་གྲུབ་འབྲས་ཐོན་མ་སོང་། ད་ཆར་གོ་སྒྲིག་བྱེད་མཁན་བོད་རིགས་སྤྱི་མཐུན་ཚོགས་པ་དང་། གཞོན་ནུ་དང་བུད་མེད། ཆུ་བཞི་སྒང་དྲུག་བཞི་ཡིན་ཞེས་གསུངས་སོང་། དེ་བཞིན། དེ་སྔོན་ཊོ་རོན་ཊོ་ལ་ཚོགས་འདུ་ཚོགས་ཏེ་གོ་སྡུར་གནང་སྐབས། མི་ཞིག་གིས་ད་ཆར་བོད་ནང་ཛ་དྲག་ཆགས་ཡོད་སྟབས་དབུ་མའི་ལམ་ལ་བསྐྱར་ཞིབ་བྱེད་དགོས་ཀྱི་འདུག་ཅེས་དྲི་བ་ཞིག་བཏོན་པ་དེ་ལ་འགྲེལ་བཤད་ཞུས་ཡོད་ཀྱང་རྗེས་སུ་དྲ་ལམ་དུ་དྲི་བ་གཅིག་པུ་བཞག་འདུག་ཟེར། དེ་བཞིན། ཚོགས་པ་བཞིའི་ངོས་ནས་དྲ་ལམ་དུ་སྦྱར་བྱང་བཟོས་ཏེ་ཁྱབ་བསྒྲགས་བྱས་པ་དག་ལའང་བཟོ་བཅོས་བརྒྱབ་སྟེ། བོད་རང་བཙན་ཡིན་ཟེར་བ་སོགས་འཁོད་དེ། འོག་ཏུ་ཚོགས་པ་བཞིའི་མིང་ཡོད་པ་དེ་བཀྲམས་པ་སོགས་བྱེད་ཀྱིན་འདུག་ཟེར། དབུ་མའི་ལམ་ལ་བསྐྱར་ཞིབ་བྱེད་དགོས་ཀྱི་འདུག་ཟེར་མཁན་དེར་རྗེས་སུ་ནེའུ་ཡོག་ནས་ཀྱང་ངས་ཁོ་ལ་ཁྱོད་རང་གིས་བསམ་ཚུལ་བཏོན་ཆོག་གི་རེད། ཅེས་དགེ་དང་སྐྱོན་རེ་རེ་བཞིན་འགྲེལ་བཤད་ཞུས་པ་ཡིན། དབུ་མའི་ལམ་ལ་དགོས་འདུན་དོན་ཚན་ ༡༡ ཞིག་ཡོད་པ་རེད། དེ་བཞིན་བོད་རིགས་ཡོངས་འཛིན་སྐྱོང་གཅིག་གི་འོག་ཏུ་བསྒྲིལ་དགོས་ཟེར་བ་སོགས་སྔོན་མ་སྒྲིག་འཛུགས་ནང་མ་ཞུགས་སྔོན་ལ་ངས་ཀྱང་ཞིབ་ཕྲ་ཤེས་ཀྱི་མེད། དེ་དག་རྟོགས་རྗེས་སོ་སོའི་ལངས་ཕྱོགས་ཤིག་བཟུང་བ་ཡིན་ནའང་ཧ་གོ་བ་ཞིག་ཡོང་གི་རེད་ཟེར་ནས་ཞུས་པ་ཡིན། དེ་ལྟར་དགོང་མོ་ཞལ་ལག་ཟོས་རྗེས་སོ་སོའི་སར་ལོག་པ་རེད། ཚེས་ ༡༠ ཉིན་གྱི་སྔ་དྲོའི་ཆུ་ཚོད་ ༡༡ གཡོལ་ཙམ་ལ་གསུམ་བཅུའི་དུས་དྲན་གྱི་མཛད་སྒོ་ཚོགས་སོང་། གསུང་བཤད་གནང་མཁན་མང་པོ་འདུག དེའི་རྗེས་ལ་མི་མང་གོམ་བགྲོད་གནང་སྟེ་རྒྱ་ནག་གཞུང་ཚབ་ཀྱི་ཕྱོགས་སུ་ཕེབས་སོང་། དེ་ནས་ང་ཚོ་ཞལ་ལག་ཅིག་ལ་གདན་འདྲེན་ཞུས་སོང་། ངའི་མཉམ་དུ་སྐུ་ཚབ་དོན་གཅོད་ཁང་གི་དབྱིག་གཉེན་ལགས་ཡོད། སྐབས་དེར་སྐུ་ངོ་དོན་གཅོད་ཀྱིས་ཁ་པར་ཞིག་ཡོང་སྟེ་དབྱིག་གཉེན་ལགས་སུ་རྙོག་གྲ་འདྲ་བྱུང་སོང་ངམ་ཞེས་དྲིས་སོང་། དེ་དུས་རླངས་འཁོར་ཁ་ལོ་བས་དེ་རིང་ལས་འགུལ་མགོ་འཛུགས་སྐབས་རྙོག་གྲ་ཕྲན་བུ་བྱུང་སོང་། འཕྲེད་དར་ཆེན་པོ་དེ་འདྲ་འཁྱེར་ཡོང་བ་དང་། བོད་རང་བཙན་ཡིན་ཞེས་སྐད་འབོད་གནང་བ་སོགས་བྱས་སོང་ཟེར། སྐབས་དེར་གོ་སྒྲིག་པ་ཚོས་དེ་འདྲ་མ་གནང་རོགས། ཡང་ན་ཁྱོད་རང་ཚོའི་འཕྲེད་དར་དེ་མར་ཕབ་རོགས་ཞུས་སོང་། དེ་ལྟར་ཕན་ཚུན་བཀའ་མོལ་ཞུ་རེས་བྱས་སྐབས་ཉེན་རྟོག་པའང་གམ་དུ་བསླེབས་ཏེ་འགྲེལ་བཤད་ཏོག་ཙམ་བརྒྱབ་སོང་ཞེས་སོགས་གསུངས་སོང་། ཁ་སང་ཉེན་རྟོག་པར་རྩིས་སྤྲོད་གནང་ཟེར་བའི་བཀའ་མོལ་ཞིག་བྱུང་སོང་མོད། རྩ་བའི་ཚང་མས་མཁྱེན་གསལ་ལྟར་ལས་འགུལ་དེ་འདྲ་ཡོད་ན་ཉེན་རྟོག་པ་སྔ་སང་སང་ནས་ཡོང་གི་རེད་ལ། ལས་འགུལ་སྤེལ་མཁན་ཚོ་དང་ལུས་དང་གྲིབ་མ་བཞིན་འགྲོགས་ནས་འགྲོ་གི་རེད། མཚམས་རེར་ཁྱིམ་ཚང་ནང་འུར་སྒྲ་ཆེ་ཙམ་བརྒྱབ་ནའང་ཉེན་རྟོག་པ་རྒྱུག་ཡོང་གི་རེད། ཉིན་དེའི་དགོང་མོའི་ཆུ་ཚོད་ ༦ པ་ལ་མཆོད་འབུལ་སྨོན་ལམ་ཡོད་གསུངས་སོང་། དེའི་སྐབས་ལ་ཤེས་རིག་བཀའ་བློན་གྱི་གསུང་བཤད་དང་དྲི་བ་དྲིས་ལན་གྱི་ལས་རིམ་བཟོས་འདུག ང་རང་གི་ངོས་ནས་ཆབ་སྲིད་དང་འབྲེལ་བ་ཡོད་པ་ཁག་སྔ་དྲོ་བཤད། ཤེས་རིག་དང་བཀའ་ཤག་གི་ལས་དོན་སོགས་དགོང་མོ་བཤད་རྒྱུའི་གྲ་སྒྲིག་བྱས་ཡོད། སྤྱི་འཐུས་བཀྲ་ཤིས་རྣམ་རྒྱལ་ལགས་དང་ངེད་གཉིས་བཅར་སྐབས། སྤྱི་ཁང་གི་ཐོག་ཁའི་ཚོགས་ཁང་དུ་ཞལ་འདོན་ཚོགས་འདུག ང་ཚོ་འོག་ནས་སྨོན་ལམ་གྲོལ་རག་བར་སྐད་ཆ་འདྲ་བཤད་ནས་སྒུག་པ་ཡིན། སྐབས་དེར་ཁོ་རང་ཚོས་མཛད་སྒོའི་གཏམ་བཤད་གྲོལ་ཏེ། སྐད་འབོད་གོམ་བགྲོད་དུ་འགྲོ་སྐབས་ཀྱང་ཁོ་རང་ཚོ་བསླེབས་ཏེ་འཕྲེད་དར་འཕྱར། སྐད་འབོད་བརྒྱབ། གཞོན་ནུ་དང་སྤྱི་མཐུན་ཚོགས་པའི་ཚོགས་གཙོར། རྐུན་པ་དང་ཇག་པ་ཟེར་བ་སོགས་བྱས་སོང་། སྐབས་དེར་མི་མང་ཡང་རླུང་ལངས་པ་དེ་འདྲ་བྱུང་སོང་། གནས་ཚུལ་དེ་བརྙན་པར་གྱི་ལམ་ནས་བརྒྱུད་ལམ་ཁག་ཏུ་བཀྲམས་འདུག དེ་དོལ་རྒྱལ་ཚོགས་པའི་བེད་སྤྱོད་བཏང་སྟེ་ཡར་མར་འགྲེམ་གྱི་འདུག་ཟེར། དེ་ནས་སྨོན་ལམ་གྲོལ་རྗེས། གོ་སྒྲིག་ཞུ་མཁན་ཚོས་དེ་སྔོན་ཚོགས་པ་དྲུག་གི་མཉམ་རུབ་དང་དེ་ནས་ཚོགས་པ་བཞི་ཆགས་སྟངས་མི་མང་ལ་གསལ་བཤད་ཀྱི་གོ་རག་མ་སོང་། དོ་ནུབ་གསལ་བཤད་ཞུ་རྒྱུ་ཡིན་ཟེར་ནས་གསལ་བཤད་གནང་སོང་། སྐབས་དེར་མི་མང་ཧ་ཅང་མང་པོ་ཕེབས་འདུག དེ་ནས་ངས་ཀྱང་རི་བོ་ཧི་མ་ལ་ཡའི་རྒྱབ་ལོགས་སུ་སོ་སོའི་ཁ་གཏད་དེ་བཞག་སྟེ། ང་ཚོས་འདིར་གནས་ཚུལ་ཆུང་ཚགས་ཐོག་ལ་འདི་འདྲ་བྱས་པ་ཧ་ཅང་ཐབས་སྐྱོ་བོ་རེད་ལ། ལྷག་པར་དུ་གནས་ཚུལ་དེ་སྤྱི་ཚོགས་དྲ་ལམ་ཁག་ཏུ་བསྟན་པ་དེ་བློ་ཕམ་གྱི་གནས་ཚུལ་རེད་ཅེས་ཞུས་པ་ཡིན། དེ་ནས་ངས་ཤེས་རིག་སྐོར་དང་བོད་པའི་སྐད་ཡིག་སྐོར་སོགས་ཞུས་པ་ཡིན། ནེའུ་ཡོག་གི་གནས་ཚུལ་དེ་འདྲ་ཞིག་རེད། དེ་ནས་བོད་རིགས་སྤྱི་མཐུན་ཚོགས་པའི་ལས་དོན་སྐོར་ཚིག་གི་ཐོག་ནས་གང་དུ་སླེབས་ཀྱི་ཡོད་མེད་གང་ཤེས་ཏེ། དོན་གྱི་ཐོག་ནས་དངོས་ནས་དྲང་གནས་ཡག་པོ་འདུག ང་ཚོའི་སྐུ་ཚབ་དོན་གཅོད་ཀྱི་འོག་ཏུ་སྲ་ཐག་ཐག་ཆགས་ཡོད་པའི་མཐོང་ཚོར་བྱུང་སོང་། དེ་ཞུ་དགོས་པའི་རྒྱུ་མཚན་གང་ཡིན་ཟེར་ན། ང་ཨ་རི་ལ་ ༢༠༠༠ ལོར་སླེབས་པ་རེད། སྐབས་དེར་ང་རང་གི་སེམས་འཚབ་ལ། ཨ་རིར་སླེབས་ཚར་ན་བོད་མིའི་སྒྲིག་འཛུགས་ལ་མ་བརྟེན་ཡང་འགྲིག་གི་ཡོད་སྟབས། སོ་སོའི་མགོ་འཐོན་ཐབས་བྱས་ཏེ་སྒྲིག་འཛུགས་རྩིས་མེད་འདྲ་བོ་ཆགས་པ་ཡིན་ན། གཞུང་གིས་ཕྱི་རྒྱལ་ལ་གཏོང་དགོས་པའི་དགོས་པ་དམིགས་ཡུལ་ཁ་ཤས་བཟུང་ཡོད་པ་དེ་འགྲུབ་རྒྱུ་མ་རེད་བསམ་ཡང་། ཁ་སང་ཕར་ཕྱིན་ཏེ་བལྟས་ཡོང་ན་ཁོ་རང་ཚོས་འགན་འཁུར་སྟངས་ཧ་ཅང་ཡག་པོ་འདུག དེ་ནས་ཉེན་རྟོག་པར་རྩིས་སྤྲད་པ་རེད་ཟེར་བ་དེ་གང་འདྲ་ཡིན་ན་བསམ་གྱི་འདུག སྐད་ཅོར་ཏོག་ཙམ་བྱུང་ནའང་ཉེན་རྟོག་པ་ཚོ་གཡས་གཡོན་ལ་རྒྱུག་ཡོང་བ་ཞིག་ཡོད་པ་རེད། དེ་ནས་རང་བཙན་དང་དབུ་མ་ཟེར་བ་དེའང་གང་འདྲ་ཡིན་ན་བསམ་གྱི་འདུག གོ་སྒྲིག་བྱེད་མཁན་ཚོགས་པ་བཞི་རེད། དེ་དག་སྐོར་ངས་གསལ་བོ་ཤེས་ཀྱི་མེད་ཀྱང་། ཁོ་རང་ཚོས་རྒྱལ་ཡོངས་རང་བཙན་ཚོགས་པ་དེ་འདྲའི་མི་མང་པོ་ཞིག་འདུག་ཟེར་བ་དེ་འདྲ་ཤོད་ཀྱི་འདུག དེ་ནས་ང་རང་ཚུར་ཡོང་ཁར་བོད་རིགས་སྤྱི་མཐུན་ཚོགས་པའི་ཚོགས་གཙོ་ཡོད། ངས་ཁོ་རང་ལ་ད་གང་འདྲ་འདུག་ཅེས་ཞུས་པ་ཡིན། སློབ་ཕྲུག་ཚོགས་པས་གློག་འཕྲིན་ཞིག་འབྱོར་སོང་། དེའི་སྐོར་ལ་གོ་བསྡུར་ཞིག་བྱེད་དགོས་ཀྱི་འདུག་གསུངས་འདུག མ་འོངས་པར་དེའི་སྐོར་ལ་ཚོགས་པ་འཛོམས་ཏེ་གོ་བསྡུར་ཞིག་བྱས་ཏེ་ཡར་ཕུལ་དགོས་བསམ་ཡོད་གསུངས་སོང་། དེ་ནས་ངས་གང་ཡག་ཡག་གནང་རོགས་ཞུས་པ་ཡིན། ཞེས་ཤེས་རིག་བཀའ་བློན་མཆོག་གིས་གསུངས་པ་ལས་བསྡུ་སྒྲིག་བྱས་པ་ཡིན།