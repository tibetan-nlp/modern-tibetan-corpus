
རང་ངོ་རང་ཤེས་དང་རང་འགན་རང་འཁུར་གྱི་བསམ་བློ་སྐྲུན་ཐབས་བྱ་རྒྱུ་ཡིན།

རྒྱ་གར་རྒྱལ་ཡོངས་བོད་རིགས་མཐོ་རིམ་སློབ་མའི་ཚོགས་ཆེན་ཐེངས་བརྒྱད་པ་དེ་ཁ་སང་དབུ་འཛུཊ་གནང་ཡོད་པ་དང་། ཉིན་བཞིའི་རིང་གི་ཚོགས་འདུའི་ཐོག་བོད་དོན་འཐབ་རྩོད་ཀྱི་གནས་བབ་དང་རང་ལུས་མེར་བསྲེཊ་སོགས་ཀྱི་ཐོག་བགྲོ་གླེང་གནང་འཆར་ཡོད་འདུག ཁ་སང་སྔ་དྲོའི་ཆུ་ཚོད་ ༡༠ པའི་ཐོག བྷ་རོ་ཌ་སློབ་ཕྲུག་མཐུན་ཚོགས་དང་ས་གནས་གཞོན་ནུའི་གོ་སྒྲིག་འོག རྒྱ་གར་རྒྱལ་ཡོངས་བོད་རིགས་མཐོ་རིམ་སློབ་མའི་ཚོགས་ཆེན་ཐེངས་བརྒྱད་པ་དེ་རྒྱ་གར་བྱང་ཕྱོཊ་གྷོ་ཇི་ར་ཊི་ (Gujurat) མངའ་སྡེའི་གྲོང་ཁྱེར་བྷ་རོ་ཌར་ (Baroda) རུ་ཚོགས་ཡོད་པ་དང་། ཚོགས་འདུ་དབུ་འབྱེད་ཐོག་མངའ་སྡེའི་དཔལ་འབྱོར་བློན་ཆེན་ཟུར་པ་སེན་ཏཱ་མེ་ཧ་ཏཱ་ལགས་དང་བོད་དོན་རྒྱབ་སྐྱོར་བ་ཌོག་ཊར་བྷེ་ཀར་ལགས། གཞོན་ནུའི་ཚོགས་གཙོ་བསྟན་འཛིན་འཇིགས་མེད་ལགས་བཅས་དང་། གཞན། རྒྱ་གར་མཐོ་སློབ་ཁག་གི་བོད་པའི་སློབ་ཕྲུག་གཙོས་ཏཱ་ལའི་བླ་མ་མཐོ་སློབ་དང་ཝར་ན། སཱ་ར། ནོར་གླིང་། ཤེས་རབ་དགའ་ཚལ་སློབ་གླིང་བཅས་ཀྱི་ཁྱོན་སློབ་ཁག་ ༡༠ ནས་སློབ་མ་ ༤༠ ཙམ་མཉམ་ཞུགས་གནང་ཡོད་འདུག སྐུ་མགྲོན་གཙོ་བོ་ལགས་ཀྱིས་བོད་དོན་རྒྱབ་སྐྱོར་བ་ཌོག་ཊར་ནེ་ནི་ལགས་དང་བོད་རིགས་ན་གཞོན་རྡོ་རྗེ་ཚེ་བརྟན་ལགས་གཉིས་ལ་བོད་རིགས་མཐོ་རིམ་སློབ་མའི་གཟེངས་བསྟོད་བྱ་དགའ་ཕུལ་རྗེས། ཁོང་གིས་གཏམ་བཤད་གནང་བར།  བོད་རིགས་ན་གཞོན་ཚོས་བོད་ཀྱི་རྩ་དོན་འཐབ་རྩོད་རྒྱུན་གནས་སླད། མུ་མཐུད་ནས་འབད་བརྩོན་དང་མདུན་སྐྱོད་བྱ་རྒྱུ་གལ་ཆེན་ཡིན་པ་མ་ཟད། བོད་མི་ཚོས་སོ་སོ་གནས་སྡོད་བྱེད་སའི་ས་གནས་མི་མང་དང་མཉམ་དུ་འབྲེལ་འདྲིས་བྱས་ཏེ། ཕན་ཚུན་མཉམ་འབྲེལ་ཐོག་བོད་དོན་ལ་རྒྱབ་སྐྱོར་ཐོབ་ཐབས་བྱ་དགོས་པ་དང་། དྲང་བདེན་དང་རང་དབང་འཐབ་རྩོད་ཆེད་མུ་མཐུད་སྤོབས་པ་ཆེར་སྐྱེད་ཀྱིས་འབད་བརྩོན་ཞུ་རྒྱུ་གལ་ཆེན་ཡིན་ཚུལ་དང་། ཌོག་ཊར་བྷས་ཀར་ལགས་ནས་བོད་མི་ཚོས་རྒྱལ་ཁབ་སླར་གསོའི་ཆེད། རང་བཙན་ཞེས་པའི་ཚིག་རྩ་ཆེན་འདི་མི་བརྗེད་པར་སྔར་ལས་ལྷག་པའི་འབད་བརྩོན་གནང་རྒྱུ་གལ་ཆེན་ཡིན་པའི་གཏམ་བཤད་སོགས་གནང་ཡོད་འདུག ཚོགས་ཆེན་འདིའི་དམིགས་ཡུལ་གཙོ་བོ་བོད་རིགས་མཐོ་རིམ་སློབ་མ་ཕན་ཚུན་འབྲེལ་ལམ་དམ་ཟབ་ཡོང་ཆེད་དང་། བོད་ཀྱི་ན་གཞོན་ཚོས་རང་ངོ་རང་ཤེས་དང་རང་འགན་རང་འཁུར་གྱི་བསམ་བློ་སྐྲུན་ཐབས་སོགས་ཡིན་འདུག ཉིན་ ༤ རིང་གི་བརྗོད་གཞི་གཙོ་བོ་དག་ནི། དང་པོ། བོད་ཀྱི་རྩ་དོན་འཐབ་རྩོད་ཀྱི་གནས་བབ་དང་འབྲེལ་བའི་སྐོར་དང་། གཉིས་པ། རང་ལུས་མེར་བསྲེགས་གནད་དོན་ཐོག་གོ་བསྡུར། གསུམ་པ།  བོད་རིགས་མཐོ་རིམ་སློབ་མའི་ཚོགས་ཆེན་གྱི་གྲོས་ཆོད་ཁག་ལ་བསྐྱར་ཞིབ་དང་མ་འོངས་ལས་དོན་ཇི་དགེའི་སྐོར། བཞི་བ། ཚོགས་ཆེན་སྲ་བརྟན་དང་རྒྱུན་གནས་ཡོང་ཐབས་སྐོར། ལྔ་བ། མཐོ་རིམ་སློབ་མའི་འོས་འགན་དང་མདུན་ལམ་ཤེས་ཡོན་བཅས་ཀྱི་ཐོག་གོ་བསྡུར། དྲུག་པ། མགོ་ཁྲིད་ནུས་པ་གོང་འཕེལ་གཏོང་ཕྱོགས་བཅས་ཀྱི་ཐོག་བགྲོ་གླེང་གོ་བསྡུར་གནང་རྗེས་གྲོས་ཆོད་གཏན་འབེབས་བྱ་འཆར་ཡོད་འདུག ཚོགས་འདུའི་ཐོག་བོད་མིའི་སྒྲིག་འཛུཊ་ཤེས་རིག་ལས་ཁུངས་ཀྱིས་ལས་བྱེད་གཉིས་ཆེད་ཕེབས་ཀྱིས་མཐོ་སློབ་ཀྱི་སློབ་ཚན་ལེན་སྟངས་ཐོག་གཏམ་བཤད་དང་། གྷོ་ཇི་ར་ཊི་མངའ་སྡེའི་དབུས་གཙུག་ལག་སློབ་གཉེར་ཁང་གི་རང་ལུས་མེར་བསྲེཊ་ཐད་ཞིབ་འཇུག་གནང་མཁན་བསོད་ནམས་སྟོབས་རྒྱལ་ལགས་ཀྱིས་མེར་བསྲེཊ་ཐད་གཏམ་བཤད། བོད་དོན་འཐབ་རྩོད་པ་བསྟན་འཛིན་བརྩོན་འགྲུས་ལགས་ཀྱིས་༼ད་ལྟའི་བོད་ཀྱི་འཐབ་རྩོད་ཀྱི་གནས་བབ༽ཞེས་པའི་བརྗོད་གཞིའི་ཐོག་གཏམ་བཤད། ལྡི་ལིར་གློག་ཀླད་ཐོག་སློབ་སྦྱོང་གནང་བཞིན་པའི་སློབ་མ་གསུམ་གྱིས་གློག་ཀླད་ཀྱི་བདེ་འཇགས་སྐོར་ལ་གཏམ་བཤད། རྒྱ་གར་གྱི་མཁས་དབང་སེ་མཱ་ཤོ་བྷི་ཤི་ལགས་ཀྱིས་གཞོན་སྐྱེས་ཚོའི་སྣེ་འཁྲིད་གནང་ཕྱོགས་ཐོག་གཏམ་བཤད་བཅས་གནང་གནང་རྒྱུ་ཡིན་འདུག གསར་འགོད་པས་ཁ་པར་བརྒྱུད་ཚོགས་འདུ་གོ་སྒྲིག་པ་ཕུན་ཚོགས་ཉི་མ་ལགས་སུ་བཅར་འདྲི་ཞུས་པར་ཁོང་གིས། “ ནམ་རྒྱུན་ང་ཚོ་ཡེ་ཤུའི་འཁྲུངས་སྐར་གྱི་གུང་གསེང་དང་བསྟུན་ཏེ་ཚོགས་ཀྱི་ཡོད་ཀྱང་། ད་ལོ་དཔལ་འབྱོར་དཀའ་ངལ་གྱི་དབང་གིས་ཚོགས་འདུ་ཕྱིར་འགྱངས་བྱེད་དགོས་བྱུང་སོང་། དེ་སྔའི་ཚོགས་འདུ་རིམ་པ་བརྒྱུད་དེ་གཞོན་སྐྱེས་ཕན་ཚུན་བར་གྱི་འབྲེལ་ལམ་མཐུན་ལམ། བསམ་བློ་བརྗེ་རེས་སོགས་ཀྱི་ཐོག་ཕན་ཐོགས་བྱུང་འདུག ད་རེབ་ཀྱང་སློབ་ཕྲུག་མང་ཕེབས་འདུག་སྟབས། ང་ཚོས་གྲུབ་འབྲས་ཡག་པོ་འབྱུང་རྒྱུར་ཡིད་ཆེས་བྱེད་ཀྱིན་ཡོད།” ཅེས་བརྗོད་བྱུང་། གསར་འགོད་པ། དོན་གོ