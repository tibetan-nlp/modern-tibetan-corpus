
སློབ་ཕྲུག་ཅིག་གིས་སྐུ་ལུས་མེར་བསྲེཊ་གནང་འདུག

ཁ་སང་སྔ་དྲོར་མ་སུ་རི་བོད་ཁྱིམ་གྱི་འཛིན་རིམ་བཅུ་པའི་སློབ་ཕྲུག་རྡོ་རྗེ་ཚེ་རིང་ལགས་ནས་སྐུ་ལུས་མེར་བསྲེགས་གནང་སྟེ་ད་ལྟ་ལྡི་ལིའི་སྨན་ཁང་ཞིག་ཏུ་ཡོད་འདུག   ཁ་སང་ཕྱི་ཚེས་ ༢༩ ཉིན་གྱི་སྔ་དྲོའི་ཆུ་ཚོད་ ༨།༣༠ ཙམ་ལ་རྡེ་ར་རྡུན་གྱི་རྒན་གསོ་ཁང་གི་ཉེ་འཁྲིས་ཤིག་ཏུ་མ་སུ་རི་བོད་ཁྱིམ་གྱི་འཛིན་རིམ་བཅུ་པའི་སློབ་ཕྲུག་རྡོ་རྗེ་ཚེ་རིང་ལགས་ནས་སྐུ་ལུས་མེར་བསྲེགས་གནང་སྟེ། ད་ལྟ་ལྡི་ལིའི་སྨན་ཁང་(Safdarjung hospital)དུ་མྱུར་སྐྱོབ་བྱེད་བཞིན་ཡོད་ཀྱང་། གཟུགས་པོའི་བརྒྱ་ཆ་ ༩༥ ཚིག་ཟིན་ཡོད་འདུག   རྡོ་རྗེ་ཚེ་རིང་ལགས་ཀྱི་པ་ལགས་ཀྱིས་འདི་གའི་གསར་འགོད་པར་བརྗོད་དོན། དེ་སྔོན་གུང་གསེང་ལ་ཡོང་སྐབས་ནས་ཁོས། པ་ལགས་ངས་བོད་སྤྱི་པའི་རྩ་དོན་གྱི་ཐོག་ལས་ཀ་ཞིག་བྱས་པ་ཡིན་ན། ཁྱེད་རང་དགའ་ས་རེད་དམ་ཞེས་སྐད་ཆ་འདྲི་ཡི་འདུག ཅེས་དང་། ཁོང་གི་ཨ་མ་ལགས་ཀྱིས། སྔོན་མ་ནས་ཁོང་རང་ལ་དམིགས་ཡུལ་འདི་འདྲ་འདུག ཐེངས་ཤིག་མ་སུ་རི་ལ་ཁ་པར་གཏོང་སྐབས། ཁོས་ཨ་མ་ལགས། ངས་བོད་ཀྱི་རྩ་དོན་ཆེད་ལས་ཀ་ཞིག་བྱ་རྒྱུ་ཡིན། ཨ་མ་ལགས་ཁྱེད་རང་དགའ་ས་རེད་དམ་ཟེར། ཕ་མ་ཟེར་བ་དེ་སོ་སོའི་ཕྲུ་གུ་ནི་གཅེས་ཕྲུག་རང་ཡིན་པས། ཁྱོས་དེ་འདྲ་བྱས་པ་ཡིན་ན་ཁྱེད་རང་གི་སྔོན་དུ་ང་ཤི་ཡི་ཡིན་ཞེས་ལབ་ཡིན། ཡིན་ནའང་། ཁ་སང་ཁོང་རང་གིས་དངོས་གནས་སེམས་ཐག་བཅད་དེ་ལུས་སྲོག་བཏང་སོང་། ང་ཁོང་གི་ཨ་མ་ཡིན་པའི་ཆ་ནས་སྡུག་བསྔལ་འདུག་ཀྱང་། ཁོང་རང་གི་ལྟ་བ་དང་དམིགས་ཡུལ་འཁུར་སྟངས་ནི་དཔེ་ཡག་པོ་རེད། ཅེས་དང་།   ཁ་སང་པང་ལེབ་སྒང་དུ་དམར་ཧྲང་མར་འཁུར་ནས་འགྲོ་སྐབས་ངས་ཁྱེད་ཀྱིས་འདི་ལྟར་བྱས་ཏེ་དཔེ་རེད་ཅེས་ལབ་དུས། ཨ་མ་ལགས། ༧རྒྱལ་བ་ཡིད་བཞིན་ནོར་བུ་མཆོག་དང་དཔལ་ལྡན་ལྷ་མོ་ཚད་བཙུགས་ངས་བོད་སྤྱི་པའི་དོན་དུ་རང་ཡིན། ཨ་མ་ལགས། ཐུགས་རྗེ་གཟིགས། ཚིག་པ་མ་བཟའ་རོགས། ང་ལ་མིག་གིས་མ་ལྟ་རོགས་ཞེས་ལབ་ཀྱིི་འདུག ཁོང་རང་གི་རོགས་པ་ཚོ་ལའང་སྐད་ཆ་དེ་རང་བཤད་འདུག དེ་སྔ་ནས་ཁོང་རང་གི་པ་ལགས་ལ་བོད་དོན་ཆེད་ལུས་སྲོག་གཏོང་རྒྱུ་ཡིན་ལུགས་ཞུས་འདུག་ལ། པ་ལགས་ཀྱིས་བོད་སྤྱི་པའི་རྩ་དོན་ཆེད་སློབ་སྦྱོང་བྱས་ཏེ་ག་རེ་ཡིན་ནའང་བྱ་རྒྱུ་ཡོད་པ་རེད། ཡིན་གཅིག་མིན་གཅིག་གིས་སྲོག་གཏང་དགོས་པ་མ་རེད་ཅེས་ལབ་འདུག ཡིན་ནའང་། དམིགས་ཡུལ་དེ་རང་གི་ཐོག་ལ་ཁོང་རང་གིས་སྔོན་མ་ནས་སེམས་ཐག་བཅད་ཡོད་ས་རེད། ཁ་སང་གློ་བུར་དུ་དོགས་པ་སོགས་ཅི་ཡང་མེད་པར་སྣང་མེད་ཀྱིས་ལུས་སྲོག་བློས་བཏང་སོང་། ང་རང་གིས་མཐོང་དུས་གཟུགས་པོ་ཚང་མར་མེ་འབར་ནས་རྒྱུགས་བཞིན་འདུག་ལ། མི་ཚོས་༼བོད་རང་བཙན༽ཞེས་སྐད་འབོད་བྱེད་བཞིན་འདུག་ལབ་སོང་། ཁ་ནས་སྐད་ཅིག་རྒྱག་བཞིན་འདུག་སྟེ་ང་རང་ནི་སེམས་ཚབ་ཀྱིས་ཅི་གང་གོ་མ་སོང་། ལོ་ ༡༦ ཡིན་པའི་ཕྲུ་གུ་ཆུང་ཆུང་ཞིག་ལ་བློ་ཁོག་དེ་འདྲ་དངོས་གནས་དཔའ་བོ་རང་རེད་འདུག ང་ཁོང་གི་ཨ་མ་རེད་དེ་ད་ངས་ག་རེ་བྱེད་དགོས་པ་རེད། ཅེས་ངུ་བཞིན་བརྗོད་བྱུང་།   རྡོ་རྗེ་ཚེ་རིང་ལགས་ཀྱི་ཁྱིམ་མན་ཌི་རྫོང་མ་ན་ལི་རུ་ཡོད་པ་དང་། ཁོང་གི་པ་ལགས་ཀྱི་མཚན་ལ་ཐུབ་བསྟན་ཞུ་ཞིང་དགུང་ལོ་ ༦༦ ཙམ་ཡིན་པ་དང་། ཨ་མ་ཉི་མ་གཡང་འཛོམས་ལགས་དགུང་ལོ་ ༥༩ ཡིན་འདུག ཁོང་གཉིས་ལ་བྱིས་པ་བུ་གསུམ་དང་བུ་མོ་གཉིས་ཡོད་པའི་ནང་ནས་རྡོ་རྗེ་ཚེ་རིང་ལགས་ཆུང་ཤོས་དེ་ཡིན་ལ། ཆུང་དུས་ནས་མ་ན་ལི་བོད་སློབ་ཏུ་སློབ་ཞུགས་བྱས་ཡོད་པ་དང་། ཕྱིས་སུ་མ་སུ་རི་བོད་ཁྱིམ་དུ་ཕྱིན་ཡོད་འདུག  ཁོང་གི་མ་སྤུན་ཕུ་བོ་བརྩོན་འགྲུས་ལགས་ཀྱིས་བརྗོད་ན། ཁོང་དུས་རྒྱུན་སེམས་པ་ཆུང་ཞིང་སོ་སོས་ཐག་བཅད་པ་དེ་རང་སྒྲུབ་མཁན་ཞིག་ཡིན་འདུག   གསར་འགོད་པ། པདྨ་མཚོ།