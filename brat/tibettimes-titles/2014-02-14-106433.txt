
བོད་རྒྱ་ནག་གི་ཆ་ཤས་ཟེར་བ་དེ་དབུ་མའི་ལམ་ནས་ཀྱང་ཁས་ལེན་གྱི་མེད།

ཁ་སང་བོད་རང་བཙན་སློབ་ཕྲུག་ཚོགས་པས་༧ གོང་ས་བཅུ་གསུམ་པ་མཆོག་གིས་བོད་རང་བཙན་གསལ་བསྒྲགས་བསྐྱངས་ཏེ་ལོ་ངོ་ ༡༠༡ འཁོར་བའི་དུས་དྲན་སྲུང་གཙི་དང་འབྲེལ། རྒྱ་ནག་གིས་འདས་པའི་ལོ་ངོ་ ༦༠ རིང་བོད་པའི་ལོ་རྒྱུས་ལ་འཁྱོག་བཤད་བྱེད་བཞིན་པ་དེར་བདེན་པ་ར་སྤྲོད་བྱེད་ཀྱི་ཡོད་ཟེར། ཁ་སང་ཉིན་རྒྱབ་ཆུ་ཚོད་ ༣།༣༠ ནས་ ༥།༣༠ བར་མེག་གྷན་ཉིན་སློབ་ཚོགས་ཁང་དུ་བོད་རང་བཙན་བོད་ཕྲུག་ཚོགས་པའི་གོ་སྒྲིག་འོག ༧གོང་ས་སྐུ་ཕྲེང་ ༡༣ པ་ཆེན་པོ་མཆོག་གིས་བོད་རང་བཙན་གསལ་བསྒྲགས་བསྐྱངས་ཏེ་ལོ་ངོ་ ༡༠༡ འཁོར་བའི་དུས་དྲན་སྲུང་གཙི་དང་འབྲེལ་བགྲོ་གླེང་ཞིག་གོ་སྒྲིག་གནང་སོང་། བགྲོ་གླེང་གཏམ་བཤད་པར་བོད་མི་མང་སྤྱི་འཐུས་དགེ་བཤེས་སྨོན་ལམ་མཐར་ཕྱིན་ལགས་དང་། ས་ར་མཐོ་སློབ་ཀྱི་རྒྱལ་རབས་སློབ་དཔོན་དང་བོད་མི་མང་སྤྱི་འཐུས་བསོད་ནམས་རྒྱལ་མཚན་ལགས། རྒྱ་གར་བོད་རང་བཙན་སློབ་ཕྲུག་ཚོགས་པའི་ཚོགས་གཙོ་རྡོ་རྗེ་ཚེ་བརྟན་ལགས་གསུམ་དང་ཟུར་ཉན་མི་མང་ལྔ་བཅུ་ཡས་མས་བཅས་འཛོམས་སོང་། དུས་དྲན་མཛད་སྒོའི་ཐོག་མར་དབྱིན་བོད་གཉིས་ཐོག་ནས་ཐང་བོད་བར་བཞག་པའི་རྡོ་རིང་ཡི་གེ་སྒྲོགས་སྦྱང་གནང་རྗེས་གོ་སྒྲིག་པས་དུས་དྲན་ངོ་སྤྲོད་གནང་བར། ཟླ་ ༢ ཚེས་ ༡༣ ནི་བོད་རང་བཙན་གྱི་ཉིན་མོ་ཞིག་ཡིན་སྟབས། ལོ་སྔོན་མ་ནས་བཟུང་བོད་རང་བཙན་སློབ་ཕྲུག་ཚོགས་པས་རྒྱལ་མཆོག་སྐུ་ཕྲེང་ ༡༣ པ་ཆེན་པོ་མཆོག་གིས་བོད་རང་བཙན་གསལ་བསྒྲགས་བསྐྱངས་ཏེ་ལོ་ངོ་ ༡༠༠ འཁོར་བའི་དུས་དྲན་སྲུང་གཙི་ཞུས་པ་ལྟར། ད་ལོ་རྒྱ་གར་གྱི་གྲོང་ཁྱེར་ ༧ དང་འཛམ་གླིང་གི་གྲོང་ཁྱེར་ཆེ་ཁག་ ༢༠ ཙམ་ཞིག་ནང་དུས་དྲན་སྲུང་བརྩི་ཞུས་ཏེ། འདས་པའི་ལོ་ ༦༠ རིང་རྒྱ་གཞུང་གིས་རྫུན་བཟོ་འཁྱོག་བཤད་བྱེད་བཞིན་པའི་བོད་ཀྱི་ལོ་རྒྱུས་ལོག་འགྲེལ་བྱེད་ཀྱིན་ཡོད་པ་གསལ་སྟོན་གྱིས་རྒྱ་ནག་གཞུང་ཚབ་ཁག་དང་འཛམ་གླིང་མི་མང་ལ་ཕྱི་ལོ་ ༨༢༡ ནས་༨༢༢ བར་བཞག་པའི་བོད་རྒྱའི་བར་གྱི་ཆིངས་ཡིག་གཙོས་བོད་བཙན་པོའི་ལོ་རྒྱུས་དང་། ༧གོང་ས་སྐུ་ཕྲེང་ ༡༣ པ་ཆེན་པོ་མཆོག་གི་ཆུ་གླང་རྩ་ཚིག་བཅས་བོད་ཀྱི་དོན་དངོས་ལོ་རྒྱུས་སོགས་གོ་རྟོགས་སྤེལ་བཞིན་ཡོད་སྐོར་བརྗོད་སོང་། སྤྱི་འཐུས་དགེ་བཤེས་སྨོན་ལམ་མཐར་ཕྱིན་ལགས་ཀྱིས་བོད་པའི་སྤྱི་ཚོགས་ནང་བོད་རང་བཙན་སྐོར་བཤད་དགོས་ན་དང་པོ་ལོ་རྒྱུས་ལས་འཕྲོས་པའི་གནས་སྟངས་ཤེས་དགོས་སྟབས། བོད་བཙན་པོའི་ལོ་རྒྱུས་ལ་ཕྱིར་བལྟས་བྱས་ཏེ་ཞུ་དགོས་པ་ཆགས་ཀྱི་ཡོད་པ་དང་། བོད་ཀྱི་རྒྱལ་རབས་ཐོག་འབུམ་རམས་པའི་ཡོན་ཚད་བཞེས་མཁན་ལོ་རྒྱུས་སྨྲ་བ་སྨན་རིའི་ཡུལ་ལྷ་ཐར་ལགས་ཀྱིས་བརྩམས་པའི་བོད་བཙན་པོའི་ཆབ་སྲིད་ལམ་ལུགས་སྐོར་ཀྱི་ཞིབ་འཇུག་ཅེས་པ་ལས་བོད་ཀྱི་བདག་དབང་གནད་དོན་ཐད་ཀྱི་དོན་ཚན་དྲུག་རེ་རེ་བཞིན་བགྲང་བ་དང་འབྲེལ་བརྗོད་དོན། “ང་ཚོས་བོད་རང་བཙན་སྐོར་ལ་རྒྱུ་མཚན་མང་པོ་ཞིག་འཛམ་གླིང་ཐོག་བགྲང་གི་ཡོད་པ་རེད། དེ་ཚོའི་ནང་ནས་འཇམ་དབྱངས་ནོར་བུ་ལགས་ཀྱི་རྩོམ་ཡིག་ཁག་དང་ང་ཚོས་ནམ་རྒྱུན་ཤོད་བཞིན་པ་དེ་ཚོ་གནས་སྟངས་གཞན་ཞིག་རེད། དེ་བཞིན་སྐད་དང་ཡི་གེ རྒྱལ་རབས་དང་ལོ་རྒྱུས། ཆོས་དང་རིག་གཞུང་ཐད་ཀྱི་ཤོད་སྟངས་དེ་དག་ཡང་ཁ་ཁ་རེད། ངས་ཡུལ་ལྷ་ཐར་ལགས་ཀྱིས་བརྩམས་པའི་བོད་བཙན་པོའི་ཆབ་སྲིད་ལམ་ལུགས་སྐོར་ནི་ཆབ་སྲིད་གཅིག་པུར་ལྟོས་པའི་དེང་དུས་སྤྱི་ཚོགས་དང་མཐུན་པར་གནད་འགག་ཅིག་ཏུ་མཐོང་གི་ཡོད། ང་ཚོས་བོད་རང་བཙན་རྩོད་ཀྱི་ཡོད་ཀྱང་རུང་མེད་ཀྱང་རུང་། དོན་དག་ད་ལྟ་ང་ཚོས་རྒྱ་ནག་དང་མཉམ་དུ་སྐད་ཆ་བཤད་དེ་གོ་བསྡུར་བྱེད་ཀྱི་ཡོད་པ་རེད། ཡིན་ནའང་། རྒྱ་ནག་གིས་ཆ་རྐྱེན་བཏོན་ཡོད་པའི་བོད་རྒྱ་ནག་གི་ཆ་ཤས་སུ་ཁས་ལེན་དགོས་ཟེར་བ་དེ་ད་ལྟ་དབུ་མའི་ལམ་གྱི་སྣེ་འཁྲིད་དང་ཐབས་ལམ་གསར་གཏོད་གནང་མཁན་༧གོང་ས་མཆོག་གིས་ཀྱང་ཞལ་བཞེས་གནང་གི་ཡོད་མ་རེད། ཞལ་བཞེས་མ་གནང་བའི་རྐྱེན་རྩ་ཡང་བོད་ཀྱི་རྒྱལ་རབས་ལོ་རྒྱུས་ཁྲོད་ནས་འགག་རྩ་དང་རྒྱུ་ཆ་འདི་འདྲ་ཞིག་ཡོད་སྟབས། ལོ་རྒྱུས་འདི་སུ་གང་གིས་མེད་པར་བཟོ་ཐུབ་ཐབས་མེད་པ་དང་། ལོ་རྒྱུས་ནི་ལོ་རྒྱུས་རང་ལ་གནས་དགོས་པར་གཟིགས་ཏེ་ཞལ་བཞེས་མ་གནང་བ་རེད།’’ ཅེས་བརྗོད་སོང་། སྤྱི་འཐུས་བསོད་ནམས་རྒྱལ་མཚན་ལགས་ནས་ཕྱི་ལོ་ ༨༢༡ ནས་ ༨༢༢ ལོར་བཞག་པའི་ཐང་བོད་བར་གྱི་ཆིངས་ཡིག་དང་རྡོ་རིང་སྐོར་གྱི་རྒྱབ་ལྗོངས་གནས་ཚུལ་དང་ནང་དོན་སྐོར་ལ། སད་ན་ལེགས་འཇིང་ཡོན་སྐབས་ནས་རྒྱ་ནག་ཐང་རྒྱལ་རབས་ཀྱིས་བོད་དང་ཆིངས་ཡིག་འཇོག་རྒྱུའི་རྣམ་འགྱུར་ཐེངས་མང་བསྟན་ཡོད་ཀྱང་ཆིངས་ཡིག་འཇོག་མ་ཐུབ་པ་དེ་ཆོས་རྒྱལ་ཁྲི་རལ་སྐབས་ལ་འཇོག་ཐུབ་ཡོད་པའི་རྒྱུ་མཚན་ནི། སྐབས་དེར་རྒྱ་ནག་དང་བོད་དུ་ནང་ཆོས་ཤུགས་ཆེན་དར་ཏེ་ཆོས་པ་ཕན་ཚུན་འགྲོ་འོང་མང་པོ་བྱུང་བ་མ་ཟད། ཆོས་རྒྱལ་ཁྲི་རལ་སྐབས་ཆབ་སྲིད་ཀྱི་གོ་གནས་གཙོ་བོ་འཛིན་མཁན་གྲྭ་པ་ཆགས་ཡོད་སྟབས། ཐང་བོད་ཆིངས་ཡིག་མཚམས་སྦྱོར་བྱེད་མཁན་དང་པོ་དེ་ཆོས་ཕྱོགས་ཆགས་ཡོད། གཉིས་པ། ཐང་བོད་སྟོབས་ཤུགས་འདྲ་མཉམ་གཅིག་མཚུངས་ལྟར་ཡོད་སྟབས་ས་མཚམས་ཁག་ཏུ་དམག་འཁྲུག་བསྟུད་མར་ལངས་བཞིན་ཡོད་པར་བརྟེན་དམག་འཁྲུག་ཞི་འཇགས་ཡོང་ཆེད་དང་། གསུམ་པ། ས་མཚམས་ཁག་ཏུ་དམག་འཁྲུག་ལངས་ཏེ་ཚོང་པ་ཕན་ཚུན་འགྲོ་འོང་བྱེད་དཀའ་བར་གྱུར་སྟབས་ཚོང་པ་ཚོས་རྒྱལ་ཁབ་ཀྱི་བདག་དབང་ཐད་ལ་ཐེ་ཇུས་བྱས་སྟབས། ཆིངས་ཡིག་དེ་འཇོག་ཐུབ་པ་བྱུང་བ། དེ་བཞིན། ཆིངས་ཡིག་ནང་བོད་བཙན་པོའི་མི་རིགས་འབྱུང་ཚུལ་དང་། ས་མཚམས་གཏན་འབེབས་དང་རྒྱལ་ཁབ་བར་གྱི་འབྲེལ་ལམ། ཆིངས་ཡིག་འཇོག་མཁན་གྱི་མིང་སོགས་འཁོད་ཡོད་ཅེས་བརྗོད་སོང་།   མཇུག་ཏུ་རྡོ་རྗེ་ཚེ་བརྟན་ལགས་ཀྱིས། རྒྱ་གཞུང་གིས་ཉེ་ལམ་ཨ་སྒོར་ས་ཡ་མང་པོ་བཏང་སྟེ་པོ་ཏ་ལ་རྫུན་བཟོ་བྱས་ནས་ཡུལ་སྐོར་སྤྲོ་འཆམ་པ་ཚོར་མགོ་སྐོར་གཏོང་གི་ཡོད་པ་མ་ཟད། རྒྱ་བཟའ་ཀོང་ཇོས་བོད་དུ་ནང་ཆོས་འཁྱེར་ཡོང་སྟེ་བོད་ཀྱི་བསྟན་པའི་མེ་རོ་སླར་གསོ་མཛད་པ་དང་། བོད་ཀྱི་སྲོལ་རྒྱུན་རི་མོ་ཐང་བྲིས་སྒྱུ་རྩལ་དར་སྤེལ་མཛད་པ་སོགས་བོད་བཙན་པོའི་ལོ་རྒྱུས་དག་ལ་འཁྱོག་བཤད་བྱེད་བཞིན་ཡོད་སྟབས། ང་ཚོས་གནས་ཚུལ་དེ་ཚོ་ཤེས་རྟོགས་ཐུབ་པའི་ཐོག་རྒྱ་གཞུང་ལ་མདུང་རྩེ་གཏད་དེ་བོད་ཀྱི་རང་དབང་སླར་གསོ་བྱ་རྒྱུ་ནི་བོད་མི་ཡོད་དོ་ཅོག་དང་སྒོས་སུ་ཕྱི་རབས་གཞོན་སྐྱེས་ཚོའི་ཕྲག་ཏུ་བབ་པའི་ལས་འགན་གལ་ཆེན་ཞིག་ཡིན་སྐོར་སོགས་བརྗོད་སོང་།  