
ཨི་རན་གྱི་རྡུལ་ཕྲན་ལས་གཞི་སྒོ་རྒྱག་རྒྱུ་རེད།

འཛམ་གླིང་སྟོབས་ཆེན་རྒྱལ་ཁབ་དྲུག་དང་ཨི་རན་བར་གྲོས་མཐུན་བྱུང་བ་བཞིན་ཟླ་འདིའི་ཚེས་ ༢༠ ཉིན་ཨི་རན་གྱི་རྡུལ་ཕྲན་མཚོན་ཆའི་ལས་གཞི་ཁག་སྒོ་རྒྱག་རྒྱུ་ཡིན་འདུག ཁ་སང་ཕྱི་ཚེས་ ༡༢ ཉིན་ཡུ་རོབ་མཐུན་ཚོགས་དང་ཨི་རན་ཕྱི་སྲིད་ལས་ཁུངས་མཉམ་འབྲེལ་ཐོག་གསལ་བསྒྲགས་ཤིག་སྤེལ་ཏེ། ཟླ་འདིའི་ཚེས་ ༩ དང་ ༡༠ ཉིན་གཉིས་རིང་འཛམ་གླིང་སྟོབས་ཆེན་རྒྱལ་ཁབ་ཨ་རི་དང་དབྱིན་ཡུལ། ཧྥ་རན་སི། རྒྱ་ནག ཨུ་རུ་སུ། འཇར་མན་བཅས་ཀྱིས་ཨི་རན་གྱི་རྡུལ་ཕྲན་མཚོན་ཆའི་དཀའ་རྙོག་ཐོག་ཞི་འགྲིག་བྱུང་སྟེ། ཟླ་འདིའི་ཚེས་ ༢༠ ཉིན་ནས་བཟུང་དུས་ཡུན་ཟླ་དྲུག་རིང་རྒྱལ་སྤྱིའི་རྡུལ་ཕྲན་ནུས་ཤུགས་ལྷན་ཚོགས་ཀྱི་ལམ་སྟོན་དང་རྒྱབ་སྐྱོར་འོག ཨི་རན་གྱི་ཉིང་རྡུལ་དང་ལས་སྣོན་འཕྲུལ་ཆས། བཟོ་གྲྭ་བཅས་སྒོ་རྒྱག་རྒྱུ་ཡིན་སྐོར་བསྒྲགས་འདུག ཡུ་རོབ་མཐུན་ཚོགས་ཕྱི་སྲིད་ལས་ཁུངས་ཀྱི་འགན་འཛིན་ལགས་ཀྱིས། ཨི་རན་གྱི་རྡུལ་ཕྲན་མཚོན་ཆའི་དཀའ་རྙོག་སེལ་ཕྱོགས་སྐོར་ལ་སྟོབས་ཆེན་རྒྱལ་ཁབ་ཚོ་དང་ཨི་རན་བར་བསམ་ཤེས་བྱས་ཏེ་གྲོས་མཐུན་བྱུང་ཡོད་སྟབས། ཟླ་འདིའི་ཚེས་ ༢༠ ཉིན་གྲོས་མཐུན་ནང་དོན་ལྟར། རྒྱལ་སྤྱིའི་རྡུལ་ཕྲན་ནུས་ཤུགས་ལྷན་ཚོགས་ (IAEA) ཀྱིས་སྟངས་འཛིན་དང་ལམ་སྟོན་འོག་ཨི་རན་གྱི་རྡུལ་ཕྲན་ལས་གཞི་རིགས་རྩ་མེད་བཟོ་རྒྱུ་མགོ་འཛུགས་བྱ་རྒྱུ་རེད་ཅེས་བརྗོད་འདུག ཨི་རན་རྡུལ་ཕྲན་ལས་གཞི་དེ་ནུབ་ཕྱོགས་རྒྱལ་ཁབ་ཁག་དང་ཨི་རན་བར་གྱི་འགལ་བ་ཆེ་ཤོས་དེ་ཆགས་ཡོད་ཅིང་། དེ་ནི་ཨ་རི་གཙོས་པའི་ནུབ་ཕྱོགས་རྒྱལ་ཁབ་ཁག་གིས་ཨི་རན་གྱིས་རྡུལ་ཕྲན་མཚོན་ཆའི་ལས་གཞི་བརྒྱ་སྐྱེད་བྱེད་ཀྱི་ཡོད་པ་དེ་ནི་སྤྱིར་འཛམ་གླིང་ཞི་བདེ་ལ་གནོད་གཞི་ཆེན་པོ་ཞིག་ཡིན་པ་མ་ཟད། ལྷག་པར་དུ་ཨེ་ཤ་ཡའི་བདེ་འཇགས་ཐོག་ཉེན་ཁ་ཆེན་པོ་བཟོ་བཞིན་ཡོད་ཚུལ་བརྗོད་ཀྱང་། ཨི་རན་གཞུང་གིས་ཉིང་རྡུལ་ལས་གཞི་དེ་དག་ནི་གློག་མཁོ་འདོན་ཆེད་ཡིན་པ་ལས། རྡུལ་ཕྲན་མཚོན་ཆ་དང་འབྲེལ་བ་མེད་སྐོར་བརྗོད་དེ་ངོས་ལེན་བྱས་མེད་སྟབས། ཨ་རི་དང་ཡུ་རོབ་རྒྱལ་ཁབ་ཁག་གིས་མཉམ་འབྲེལ་ཐོག་ཨི་རན་གྱི་རྡོ་སྣུམ་ཚོང་འབྲེལ་མཚམས་འཇོག་སོགས་དཔལ་འབྱོར་གྱི་ཉེས་ཆད་ཆེན་པོ་བཅད་ཡོད། ན་ནིང་ཕྱི་ཟླ་ ༩ པའི་ནང་མཉམ་འབྲེལ་རྒྱལ་ཚོགས་ཀྱི་ཚོགས་ཆེན་སྟེང་ཨི་རན་སྲིད་འཛིན་གསར་བ་རོབ་ཧྰ་ནེ་ལགས་ཀྱིས། རྒྱལ་སྤྱིས་ཨི་རན་ལ་དཔལ་འབྱོར་ཉེས་ཆེད་བཏང་བར་ཕྱིར་འཐེན་བྱས་ཚེ་ཨི་རན་གྱིས་ནུབ་ཕྱོགས་རྒྱལ་ཁབ་ཁག་དང་མཉམ་དུ་ཨི་རན་རྡུལ་མཚོན་གནད་དོན་ཐོག་གྲོས་མོལ་བྱེད་ཆོག་པའི་རྣམ་འགྱུར་བསྟན་ཡོད་པ་དང་། འཛམ་གླིང་སྟོབས་རྒྱལ་ཁབ་དྲུག་དང་ཨི་རན་བར་སྔ་ཕྱིར་གྲོས་མོལ་ཐེངས་ ༥ ཙམ་བྱས་པ་བརྒྱུད། ཐེངས་འདིར་ཨི་རན་ཕྱོགས་ནས་རྡུལ་ཕྲན་མཚོན་ཆའི་ཉིང་རྡུལ་བརྒྱ་ཆ་ ༥ ཡན་བཀག་འགོག་དང་། དེ་སྔ་གསོག་འཇོག་བྱས་པའི་ཉིང་རྡུལ་བརྒྱ་ཆ་ ༢༠ དང་བཟོ་བྱེད་འཕྲུལ་ཆས་སོགས་རྩ་མེད་བཟོ་རྒྱུ། བཟོ་གྲྭ་སྒོ་རྒྱག་རྒྱུ་བཅས་ལ་ཨི་རན་གྱིས་ཁས་ལེན་བྱས་ཡོད་སྟབས། ཨ་རི་གཙོས་སྟོབས་ཆེན་རྒྱལ་ཁབ་ཁག་གིས་དེ་སྔའི་ཨི་རན་ལ་དཔལ་འབྱོར་ཉེས་ཆད་དག་ལས་ཁག་ཅིག་ཕྱིར་འཐེན་དང་། ཨི་རན་གྱི་རྡོ་སྣུམ་ཕྱིར་ཚོང་ཆེད་ཨ་སྒོར་ཐེར་འབུམ་ ༢།༦ ལྷག་གི་དཔལ་འབྱོར་རོགས་རམ་གནང་རྒྱུ་བཅས་ལ་མོས་མཐུན་བྱུང་ཡོད་འདུག ཨ་རིའི་སྲིད་འཛིན་ཨོ་བྷ་མས་ཐེངས་འདིར་ཨི་རན་གཞུང་གིས་སྟོབས་ཆེན་རྒྱལ་ཁབ་དྲུག་དང་མཉམ་དུ་རྡུལ་ཕྲན་ལས་གཞི་མཚམས་འཇོག་ལ་མོས་མཐུན་བྱུང་ནི་ལོ་རྒྱུས་དོན་སྙིང་ཆེན་པོ་ལྡན་པ་ཞིག་ཡིན་ཡང་། གལ་སྲིད་མ་འོངས་པར་ཨི་རན་གྱིས་གྲོས་དོན་ལ་བརྩི་སྲུང་མ་བྱས་པ་ཡིན་ན་རྒྱལ་སྤྱིའི་དཔལ་འབྱོར་ཉེས་ཆད་སྔར་ལས་ཤུགས་ཆེན་གཅོད་སྲིད་སྐོར་བརྗོད་འདུག དེ་བཞིན། སྟོབས་ཆེན་རྒྱལ་ཁབ་ཚོའི་ཕྱི་སྲིད་བློན་ཆེན་དག་གིས་ཀྱང་། ཐེངས་འདི་ནི་ཨི་རན་གྱི་མདུན་སྐྱོད་ཆེན་པོ་ཞིག་དང་དཀྱིལ་ཤར་ཨེ་ཤ་ཡའི་ནང་ཞི་བདེ་ཡོང་བར་ཕན་ཐོགས་ཡོད་པ་ཞིག་ཡིན་སྐོར་བརྗོད་འདུག གནད་དོན་དབྱེ་པ་ཚོས། ཨ་རི་གཙོས་ནུབ་ཕྱོགས་རྒྱལ་ཁབ་ཁག་གིས་ཨི་རན་གཞུང་ལ་དཔལ་འབྱོར་ཉེས་ཆད་སོགས་སྣོན་ཤུགས་ཆེན་པོ་སྤྲད་ཡོད་སྟབས། ཐེངས་འདིར་ཨི་རན་ལ་འདོད་མོས་མེད་བཞིན་དུ་རྡུལ་ཕྲན་མཚོན་ཆའི་ལས་གཞི་མཚམས་འཇོག་ངོས་ལེན་བྱས་པ་ཞིག་ཡིན་པ་དང་། ཨ་རིའི་དམིགས་ཡུལ་གཉིས་པ་བྱང་ཀོ་རི་ཡའི་རྡུལ་ཕྲན་མཚོན་ཆའི་ལས་གཞི་མཚམས་འཇོག་བྱེད་དུ་འཇུག་རྒྱུ་དེ་ཡིན་སྐོར་བརྗོད་འདུག གསར་འགོད་པ། ལྷ་སྐྱབས་རྒྱལ།