
བོད་པའི་སློབ་གྲྭ་ཁག་ནང་བོད་པ་མ་ཡིན་པ་བརྒྱ་ཆ་ ༢༢ ཆགས་འདུག

ཤེས་རིག་བཀའ་བློན་མཆོག་གིས་དྷ་སྟེང་བོད་ཁྱིམ་དང་མ་སུ་རི་བོད་ཁྱིམ་གཉིས་ཀྱི་འཛིན་གྲྭ་དང་པོར་ལག་བསྟར་མགོ་འཛུགས་གནང་ཡོད་སྐོར་གསུངས་སོང་། བོད་མི་མང་སྤྱི་འཐུས་གྲོས་ཚོགས་ནང་བོད་མིའི་སྒྲིག་འཛུགས་ཤེས་རིག་ལས་ཁུངས་ཀྱི་སྔོན་རྩིས་གཏན་འབེབས་དང་འབྲེལ་ཏེ། མདོ་སྟོད་སྤྱི་འཐུས་འབའ་བ་སྐལ་བཟང་རྒྱལ་མཚན་ལགས་ཀྱིས་བོད་པའི་སློབ་གྲྭ་ཁག་ནང་བོད་རིགས་དང་བོད་རིགས་མ་ཡིན་པའི་གྲངས་འབོར་བརྒྱ་ཆ་ག་ཚོད་ཆགས་ཀྱི་ཡོད་མེད་དྲི་བ་བཏོན་པར། ཤེས་རིག་བཀའ་བློན་དངོས་གྲུབ་ཚེ་རིང་མཆོག་གིས་ལན་འདེབས་གནང་དོན། ན་ནིང་གྲོས་ཚོགས་ནང་སྙན་གསེང་ཐེངས་གཅིག་ཞུས་པ་ལྟར། ད་ལྟ་སློབ་གྲྭ་སྤྱི་ཡོངས་ནང་སློབ་ཕྲུག་ ༢༢༠༠༠ ཙམ་ཡོད་པའི་ཁྲོད། བོད་རིགས་མ་ཡིན་པ་བརྒྱ་ཆ་ ༢༢ ཙམ་ཆགས་ཡོད། ད་ལོའི་ཕྱི་ཟླ་གསུམ་པ་ནས་སློབ་ཕྲུག་གསར་པ་བསྡུ་བཞིན་ཡོད་སྟབས། འགྱུར་བ་ག་ཚོད་ཕྱིན་ཡོད་མེད་གྲོས་ཚོགས་རྗེས་མའི་ལས་བསྡོམས་སྐབས་སུ་སྙན་གསེང་ཞུ་ཆོག་པ་བྱོས། ཞེས་གསུངས་སོང་། ཤེས་ཡོན་སྲིད་བྱུས་སྐོར་ལ་དྲི་བ་བཏོན་པའི་ལན་དུ་ཤེས་རིག་བཀའ་བློན་མཆོག་གིས་གསུངས་དོན། ཤེས་ཡོན་སྲིད་བྱུས་སྐོར་ལ་ན་ནིང་ཕྱི་ཟླ་ ༡༠ པའི་ནང་བོད་ཁྱིམ་གྱི་དབུ་འཛིན་རྣམ་པ་མར་ཕེབས་རོགས་བྱོས་ལབ་སྟེ། ཚོགས་འདུ་ཚོགས་ཏེ། གྲོས་ཚོགས་ཀྱི་གྲོས་ཆོད་དང་། མཁས་པའི་ཚོགས་འདུའི་ལམ་སྟོན་སོགས་ལག་ལེན་བསྟར་དགོས་ཀྱི་འདུག་ཞུས་པ་ཡིན། སྐབས་དེར་ཁོ་རང་ཚོས་དངོས་ནས་ཀྱང་ལག་ལེན་བསྟར་རྒྱུ་ཡིན་གསུངས་སོང་། དེའི་རྗེས་ཀྱི་ཕྱི་ཟླ་ ༡༡ ནང་མ་སུ་རི་བོད་ཁྱིམ་གྱི་དབུ་འཛིན་རྣམ་པ་དང་ཚོགས་འདུ་ཚོགས་ཏེ་གྲོས་བསྡུར་གནང་སྟེ། ཁོང་རང་ཚོའི་ངོས་ནས་ཀྱང་མོས་མཐུན་གནང་སོང་། ད་ལྟའི་ཆར་བོད་ཁྱིམ་གཉིས་ཀྱི་འཛིན་གྲྭ་དང་པོར་ཤེས་ཡོན་སྲིད་བྱུས་ལག་ལེན་བཀལ་དང་འཁེལ་བཞིན་པ་ཡིན། ཤེས་ཡོན་ལྷན་ཚོགས་ཀྱི་འགན་འཛིན་དང་། སམ་བྷོ་ཊའི་སྤྱི་ཁྱབ་འགན་འཛིན་སོགས་ཆ་བསྐོས་བྱས་ཏེ། མ་སུ་རུ་སློབ་གྲྭ་དང་དྷ་སྟེང་བོད་ཁྱིམ་གཉིས་ནང་ཤེས་ཡོན་སྲིད་བྱུས་ངོ་སྤྲོད་དང་། སློབ་ཁྲིད་ལམ་སྟོན་སོགས་ཀྱི་སྔོན་འགྲོའི་ལས་རིམ་དེ་ཚར་ཡོད། རིམ་བཞིན་འཛིན་གྲྭ་གཉིས་པ་དང་གསུམ་པ་བྱས་ཏེ་ཐག་པ་རིམ་འཛེགས་བྱ་རྒྱུའི་འཆར་གཞི་ཡོད་པ་རེད། ཅེས་གསུངས་སོང་། བལ་ཡུལ་ནས་ཕེབས་པའི་མདོ་སྨད་སྤྱི་འཐུས་བཀྲ་ཤིས་དོན་གྲུབ་ལགས་ཀྱིས་དེ་སྔའི་གྲོས་ཚོགས་ནང་ཤེས་ཡོན་སྲིད་བྱུས་སྐོར་གསུང་སྐབས། ཤེས་རིག་བཀའ་བློན་མཆོག་གིས་བལ་ཡུལ་ཨ་ཏ་ཤི་སློབ་གྲྭའི་ནང་ཤེས་ཡོན་སྲིད་བྱུས་ལག་བསྟར་བྱེད་བཞིན་ཡོད་སྐོར་གསུངས་སོང་ཡང་། རྗེས་ལ་ང་རང་དངོས་སུ་རྟོག་ཞིབ་བྱེད་པར་ཕྱིན་སྐབས་སློབ་གྲྭ་དེའི་ནང་ཤེས་ཡོན་སྲིད་བྱུས་ལག་བསྟར་གནང་གི་མི་མེད་པ་གསལ་བོ་རེད་འདུག དེ་སྤྱི་འཐུས་རྣམ་པས་མཁྱེན་རྟོག་ཆེད་ཞུས་པ་ཡིན་ཞེས་གསུངས་སོང་། བོད་སློབ་འཛིན་ཚོགས་འོག་གི་སློབ་གྲྭ་ཁག་གི་ཤེས་ཡོན་ཐོག་འཐུས་ཤོར་ག་ཚོད་ཕྱིན་ཡོད་མེད་དྲི་བ་བཏོན་པའི་ལན་དུ་ཤེས་རིག་བཀའ་བློན་མཆོག་གིས། ད་ལྟའི་ཆར་སློབ་གྲྭ་དེ་དག་རྩིས་སྤྲོད་ལེན་གྱི་བར་བརྒལ་འདྲ་བོ་ཆགས་ཡོད་སྟབས། དགེ་རྒན་ཚོའི་ཐུགས་བསམ་རྣལ་དུ་གནས་ཀྱི་ཡོད་པ་མ་རེད། སྤྱིར་བཏང་དགེ་རྒན་རིགས་གཅིག་ནམ་རྒྱུན་ཞེ་དྲགས་ཡག་པོ་དང་། རིགས་གཅིག་ནམ་བཞག་རྒྱུན་དུ་ཡག་པོ་མེད་པ་དེ་འདྲ་ཞིག་ཡོད་པ་རེད། སློབ་ཕྲུག་ཚོའི་ཤེས་ཡོན་ཐོག་ལ་འཐུས་ཤོར་ག་ཚོད་ཕྱིན་ཡོད་མེད་དེ་ལབ་ཁག་པོ་འདུག གསར་འགོད་པ། དོན་འགྲུབ་བཀྲ་ཤིས།