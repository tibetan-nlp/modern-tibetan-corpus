
ཚོགས་པ་ཚོས་འཆམ་མཐུན་མཉམ་རུབ་གནང་དགོས་པའི་དུས་ཚོད་ཅིག་ཡིན།

དེ་རིང་བུད་མེད་སྒེར་ལངས་དུས་དྲན་ཐེངས་ ༥༦ པའི་སྟེང་བུད་མེད་ལྷན་ཚོགས་ཀྱི་ཚོགས་གཙོ་མཆོག་གིས། ད་ལྟའི་དུས་འདིར་རྒྱ་ནག་གི་མགོ་ཁྲིད་ཚོ་བོད་དོན་ལ་གཡོལ་ཐབས་མེད་ཚུལ་དང་། བྱེས་གྱར་བོད་མི་ཚོས་རང་སྐད་ཕལ་བ་དང་དབྱིན་སྐད་གཙོ་བོར་འཛིན་མི་རུང་བ། དོལ་རྒྱལ་ཁ་ལ་འཁྱེར་ནས་གཞི་མེད་སྐྱོན་འཛུགས་དང་ལོག་བཤད་རྒྱག་མཁན་དག་ལ་ངོ་རྒོལ་ཡོད་སྐོར་སོགས་གསུངས་སོང་། དེ་རིང་སྔ་དྲོའི་ཆུ་ཚོད་ ༩།༠༠ པ་ཡོལ་ཙམ་ལ་དྷ་ས་གཙུག་ལག་ཁང་གི་རྒྱལ་གཅེས་དཔའ་བོའི་རྗེས་དྲན་རྡོ་རིང་མདུན་དུ། བོད་ཀྱི་བུད་མེད་སྒེར་ལངས་དུས་དྲན་ཐེངས་ ༥༦ པ་སྲུང་གཙི་གནང་ཡོད་ཅིང་། སྐུ་མགྲོན་གཙོ་བོར་བོད་མིའི་སྒྲིག་འཛུགས་ཀྱི་ནང་སྲིད་བཀའ་བློན་རྒྱ་རི་སྒྲོལ་མ་མཆོག་གི་གཙོས་བུད་མེད་སྤྱི་ཟུར་ཁག་ཅིག་དང་། གཞུང་འབྲེལ་མ་ཡིན་པའི་ཚོགས་པ་ཁག་གི་སྐུ་ཚབ། དྷ་སའི་ཉེ་འཁྲིས་ཀྱི་སློབ་གྲྭ་ཁག་གི་སློབ་ཕྲུག་དང་སེར་སྐྱ་མི་མང་བཅས་འདུ་འཛོམས་གནང་སོང་། མཛད་སྒོ་མགོ་འཛུགས་མ་ཞུས་སྔོན་ལ་བོད་དོན་ཆེད་ཚེ་སྲོག་ཤོར་བ་ཟི་པ་དག་གི་ཆེད་དུ་ངག་བཅད་མྱ་ངན་གུས་འདུད་དང་བོད་རྒྱལ་ཁབ་ཆེན་མོའི་རྒྱལ་གླུ་གྱེར་འདོན། བདེན་ཚིག་སྨོན་ལམ་དང་བོད་ཀྱི་བུད་མེད་ལངས་གླུ་བཏང་རྗེས། དབུས་བོད་ཀྱི་བུད་མེད་ལྷན་ཚོགས་ཀྱི་ཚོགས་གཙོ་བཀྲ་ཤིས་སྒྲོལ་མ་ལགས་ཀྱིས་ཡིག་ཐོག་གི་བསྒྲགས་གཏམ་སྒྲོགས་སྦྱང་གནང་བའི་ནང་། གལ་འགངས་ཆེ་བའི་ཉིན་མོ་འདི་དང་བསྟུན་ངེད་ལྷན་ཚོགས་ནས་རྒྱ་ནག་མགོ་ཁྲིད་ཞི་ཅིན་ཕིན་གྱིས་བཟང་ཕྱོགས་ཐོག་ནས་བོད་རྒྱའི་དཀའ་རྙོག་ལ་གདོང་ལེན་གྱིས་གཉིས་སྨན་དབུ་མའི་ལམ་ནས་༼བོད་རྒྱ་ཞི་མོལ།༽ གྱི་ལམ་ནས་སེལ་ཐབས་བྱེད་རྒྱུ་ལས། དུས་རབས་ཉེར་གཅིག་ནང་དངོས་ཡོད་གནད་དོན་ལ་ལོག་བཤད་དང་། གཡོལ་ཐབས་བྱེད་པས་ཁུངས་འཁྱོལ་ཐབས་མེད་པ་དྲན་སྐུལ་ཞུ་བཞིན་ཡོད། ཅེས་འཁོད་འདུག མུ་མཐུད་དུ། རང་དབང་ལུང་པར་གནས་སྡོད་བཙན་བྱོལ་བོད་མི་རྣམས་ལ་རང་མི་རིགས་ཀྱི་རིག་གཞུང་མི་ཉམས་རྒྱུན་འཛིན་གནང་རྒྱུར་ཟློག་ཏུ་མེད་པའི་དམིགས་བསལ་གྱི་འགན་ཆེན་པོ་ཞིག་ཡོད་པ་དེར། མ་སྐད་ཞོར་སྐད་དང་དབྱིན་ཡིག་གཙོ་སྐད་ཡིན་པའི་རྣམ་པ། དེང་དུས་ཀྱི་ཤེས་ཡོན་ཡོད་མེད་དང་སྟབས་བདེ་ལུགས། ལས་སླ་བཅོས་སོགས་ཀྱི་རྗེས་སུ་མ་སོང་བར། འཐབ་རྩོད་ཀྱི་མི་རབས་ཤིག་ཡིན་ཙ་ན། རང་ཆས་སུ་ཡོད་པའི་སེམས་ཤུགས་དང་སྤྱི་སེམས་དེ་དུས་རྒྱུན་ནས་ནང་ཆོས་གཙོ་བོར་འཛིན་པའི་བོད་ཀྱི་རིག་གཞུང་གཅེས་ནོར་ཡིན་པ་ངོས་འཛིན་ཐོག་རང་ཁྱིམ་ནས་མགོ་བཙུགས་ཏེ་ཆུང་བྱིས་པའི་དུས་ནས་བོད་ཀྱི་ཡ་རབས་བཟང་པོའི་རིག་གཞུང་རང་གཤིས་སུ་འཇགས་ཐབས་ལ་སྙིང་ནས་འབད་བརྩོན་ཞུ་རྒྱུ་དང་། ལྷག་པར་གཞུང་སྒེར་ཚོགས་སྐྱིད་སྤྱི་ཚོགས་ནང་འགན་ཡོད་མགོ་འཁྲིད་རྣམས་ཀྱི་མ་སྐད་ཀྱི་ཆུ་ཚད་ཅིས་ཀྱང་ང་ཚོ་རང་ངོས་ནས་འགན་འཁུར་ཀྱིས་གནས་བབ་ཡར་རྒྱས་སུ་གཏོང་དགོས་པའི་གནད་དོན་ཆགས་ཡོད་ན། གཞུང་སྒེར་གཉིས་ངོས་ནས་ལྷོད་གཡེང་གནང་མི་འོས་པའི་སྐུལ་ལྕག་ཞུ་བཞིན་ཡོད། ཅེས་བཀོད་འདུག ཡང་བསྒྲགས་གཏམ་ནང་། རྒྱ་གཞུང་གིས་དངུལ་བསླུ་འོག་ཕྱིན་པའི་དོལ་རྒྱལ་སྟེན་གསོལ་ཁ་ལ་འཁྱེར་མཁན་བོད་རིགས་དང་ཕྱི་མི་ཉུང་ཤས་ཤིག་གིས་༧གོང་ས་མཆོག་ལ་གཞི་མེད་སྐྱོན་བརྗོད་དང་ངོ་རྒོལ་རབ་དང་རིམ་པ་སྤེལ་ནས་ལོག་འགྲེལ་རྒྱག་བཞིན་པའི་ཐ་ཤལ་གྱི་བྱ་བར་བོད་ཀྱི་བུད་མེད་ལྷན་ཚོགས་ཀྱིས་ངོ་རྒོལ་མཐའ་གཅིག་ཏུ་བྱེད་ཀྱི་ཡོད་པ་དང་སྦྲགས་ཕན་མེད་བྱ་བ་དེ་རིགས་མཚམས་འཇོག་དགོས་པའི་བརྡ་ལན་སྤྲོད་ཀྱི་ཡོད། ཅེས་སོགས་བཀོད་འདུག དེའི་རྗེས་སྐུ་མགྲོན་གཙོ་བོ་ནང་སྲིད་བཀའ་བློན་རྒྱ་རི་སྒྲོལ་མ་མཆོག་གིས། དེ་རིང་རླབས་ཆེན་གྱི་ཉིན་མོ་འདིའི་ཐོག་ལ་ང་ཚོས་༧སྐྱབས་མགོན་རིན་པོ་ཆེ་མཆོག་གི་ཐུགས་དགོངས་ལྟར་འགྲོ་ཐུབ་པ་ཡིན་ན་ཏག་ཏག་རེད་མ་གཏོགས། དེ་ལས་ལྷག་པ་ཞིག་ང་ཚོར་ཡོད་པ་མ་རེད་ཟེར་ཐག་བཅད་ནས་ཞུ་ཐུབ་པ་ཞོག་རེད། ཁ་ཤས་ཀྱིས་འདི་དམངས་གཙོའི་ལྟ་གྲུབ་དང་མཐུན་པ་ཆགས་ཀྱི་ཡོད་དམ་ལབ་མཁན་འདུག ངས་ཁོ་ཚོར་བོད་རྒྱ་ཆེའི་མི་དམངས་ཀྱིས་༧སྐྱབས་མགོན་རིན་པོ་ཆེ་མཆོག་གི་དགོངས་གཞི་དང་མཐུན་པའི་ལས་ཀ་བྱེད་རྒྱུ་ཡིན་ཟེར་ནས་ཐག་གཅོད་བྱས་པ་ཡིན་ན། དེ་དམངས་གཙོ་མིན་ན་ཅི་རེད་ཅེས་ཕར་འགྲེལ་བཤད་རྒྱག་རྒྱུ་བྱུང་། ༧སྐྱབས་མགོན་རིན་པོ་ཆེ་མཆོག་གིས་མང་ཚོགས་ལ་མར་བཀའ་གནང་ནས་ངས་བཤད་པ་འདི་བྱེད་དགོས་ཀྱི་རེད་ཟེར་ནས་ནམ་ཡང་བཀའ་གནང་ཡོད་པ་མ་རེད། ཅེས་གསུངས་སོང་། བཀའ་བློན་མཆོག་གིས་ཚོགས་པ་ཁག་བར་ལྟ་ཕྱོགས་མཐུན་མིན་ལ་མ་ལྟོས་པར་མཉམ་རུབ་ཐོག་ནུས་པ་སྤུངས་དགོས་སྐོར་གསུངས་དོན། ངས་དེ་རིང་གོང་དུ་ཚོགས་པ་ཁག་གི་སྐུ་ཚབ་ཚོ་ཕེབས་པར་ཐུགས་རྗེ་ཆེ་ཞུ་དགོས་དོན་གཅིག་ནི། ཉིན་གཅིག་སྔོན་ལ་བློ་ཕམ་དགོས་པའི་གནས་ཚུལ་ཁག་ཅིག་གོ་བྱུང་། ང་རང་ཚོས་ཡག་སྡུག་གཉིས་ཀར་གདོང་ལེན་བྱེད་དགོས་སྟབས། དེ་རིང་སྡིངས་ཆ་འདིའི་ཐོག་ནས་སྙིང་བསྡུས་བྱས་ནས་ཞུ་རྒྱུ་ཞིག་ལ། གསུམ་བཅུའི་དུས་དྲན་སྲུང་གཙི་བྱ་རྒྱུ་དེ་བོད་ཆོལ་ཁ་གསུམ་གྱི་མི་མང་ལ་བདག་གི་ཡོད་སྟབས། ང་རང་ཚོ་སོ་སོའི་བསམ་ཚུལ་གང་ཡིན་མིན་གཅིག་པུ་ལ་མ་ལྟོས་པར། ང་ཚོས་ཉིན་མོ་དེའི་མཚོན་དོན་གང་ཡིན་མིན་དེར་གུས་བརྩི་ཞུས་ཏེ། ཆིག་སྒྲིལ་དང་མཉམ་རུབ་ཀྱི་ནུས་པ་འདོན་རྒྱུ་གལ་ཆེན་པོ་ཆགས་ཡོད། དེང་སང་ང་ཚོའི་སྤྱི་ཚོགས་ནང་རྒྱབ་བཤད་རྒྱག་མཁན་མང་པོ་ཞེ་དྲག་ཡོད་པ་རེད། མི་གསུམ་ཇ་བཏུང་ནས་བསྡད་ཡོད་ན་མི་གསུམ་པ་དེ་ཕྱིར་ལོག་རྗེས། མི་གཞན་གཉིས་ཀྱིས་མི་དེར་རྒྱབ་བཤད་རྒྱག་རྒྱུ་ཞིག་རག་གི་ཡོད་སྟབས། ང་ཚོས་དེ་ཚོའི་ཐོག་ལ་གཟབ་གཟབ་གནང་དགོས་པ་མ་ཟད། ལྷག་དོན་གསུམ་བཅུའི་དུས་དྲན་གྱི་ཉིན་མོ་ལྟར། དེ་རིང་བུད་མེད་སྒེར་ལངས་ཉིན་མོར་ཆོལ་གསུམ་བུད་མེད་ཚོས་དོ་སྣང་དང་མཉམ་རུབ། རྒྱབ་སྐྱོར་གནང་དགོས་པའི་ཉིན་མོ་ཞིག་ཀྱང་ཆགས་ཡོད་པ་རེད། ཅེས་གསུངས་སོང་། རྒྱ་རི་སྒྲོལ་མ་མཆོག་གིས་བོད་ཀྱི་དཔའ་མོ་ཚོའི་སྙིང་སྟོབས་ཡིད་ལ་བཅངས་ནས་རང་ངོས་ཀྱིས་བོད་དོན་ཐོག་རང་འཁྲིའི་ལས་དོན་བསྒྲུབ་དགོས་སྐོར་གསུངས་དོན། ང་ཚོས་དགའ་སྤོབས་བྱེད་དགོས་པ་མང་པོ་ཡོད་ཁོངས་ནས་གཅིག་ནི། ༡༩༥༩ ལོའི་ཟླ་ ༣ ཚེས་ ༡༢ ཉིན་བོད་ཀྱི་བུད་མེད་རྣམས་ཀྱིས་དང་བླངས་ཐོག་ནས་ཆབ་སྲིད་ཀྱི་འགན་ཆེན་པོ་ཞིག་འཁྱེར་ཏེ་སྒེར་ལངས་བྱས་ཡོད་སྟབས། ང་ཚོས་དེར་དགའ་སྤོབས་བྱེད་དགོས་པ་ཞིག་ཆགས་ཡོད་པ་མ་ཟད། འཛམ་གླིང་ཐོག་བཤད་ནའང་སྤོབས་པ་བྱེད་ཆོག་གི་ཡོད་པ་རེད། གཉིས་ནས་རྒྱ་ནག་གཞུང་གི་དམག་མི་དང་ཉེན་རྟོག་པས་བུད་མེད་སྒེར་ལངས་བྱེད་མཁན་དང་གོ་སྒྲིག་བྱེད་མཁན་མང་པོ་བསད་པ་དང་རྡུང་བ། བཙོན་འཇུག་བྱས་པ་སོགས་བྱུང་ཡོད། བུད་མེད་སྒེར་ལངས་གོ་སྒྲིག་ཞུ་མཁན་ཀུན་བཟང་ལགས་ཀྱིས་བཙོན་ཁང་ནང་ཡོད་བཞིན་དུ། ༡༩༦༩ ལོར་སླར་ཡང་བཙོན་ཁང་ནང་བུད་མེད་སྒེར་ལངས་བྱས་ཡོད་སྟབས། རྒྱ་གཞུང་གི་ཉེན་རྟོག་པས་ཀུན་བཟང་ལགས་གཙོས་པའི་བུད་མེད་སྒེར་ལངས་བྱེད་མཁན་ཁག་ཅིག་ལ་སོ་སོའི་རོ་སྦས་བརྐོ་རུ་བཅུག་ཅིང་། དེའི་སྟེང་པུས་མོ་བཙུགས་བཅུག་ནས་ཚང་མས་མཐོང་སར་མེ་མདའ་བརྒྱབ་སྟེ་བསད་རྗེས་ས་དུང་ནང་གཡུགས་པ་དང་། ད་དུང་ཕུང་པོའི་སྟེང་དུ་མེ་མདའ་མང་པོ་བརྒྱབ་རྗེས། དབུགས་ཆད་ཡོད་མེད་ལ་མ་ལྟོས་པར་ལམ་སེང་དེའི་ཐོག་ས་བཀབ་ནས་སྦས་ཡོད་པ་རེད། རྒྱ་མིས་ཁོ་ཚོར་མེ་མདའ་འཕེན་རྩིས་བྱེད་སྐབས་ཀྱང་། ཁོ་ཚོས་སྐུ་མཁྱེན་ང་ཚོ་མ་གསོད་རོགས་ཟེར་མཁན་བྱུང་མེད་པ་མ་ཟད། ནང་ཁུལ་མ་འཆམ་པའང་བྱུང་མེད་སྟབས། དེ་རིང་ང་ཚོས་དཔའ་བོ་དཔའ་མོ་རྣམས་ཀྱི་བྱས་རྗེས་སྙིང་ལ་བཅངས་ནས་རང་མོས་ཐོག་ནས་བོད་ཀྱི་རྩ་དོན་གཙོས། རྒྱལ་ཁབ་དང་མི་རིགས་ཀྱི་ཆེད་དུ་རང་ནུས་བྱ་བ་བསྒྲུབ་དགོས་པ་དྲན་དགོས་པ་མ་ཟད། ༧རྒྱལ་བ་རིམ་བྱོན་དག་བོད་ལ་བཀའ་དྲིན་ཆེན་པོ་ཡིན་པ་ཚོར་ཐུབ་པ་བྱས་ཏེ། བོད་མི་ཚད་ལྡན་ཞིག་བྱེད་ཀྱི་ཡིན་བསམ་པ་ཞིག་ངེས་པར་དུ་བྱེད་དགོས་པ་རེད། མཐའ་དོན་ངས་ང་ཚོའི་སྤྱི་ཚོགས་ནང་རང་བཙན་དང་དབུ་མའི་སྒང་ལ་རྩོད་པ་རྒྱག་གི་མི་འདུག་བསམ་གྱི་ཡོད། དེར་བརྟེན། དབུ་ཁྲིད་དང་འགན་འཁུར་བ་རྣམ་པ་ཚོས་ད་བར་ཕན་ཚུན་བཀའ་བསྡུར་ལྷུག་པོ་གནང་བའི་ཐོག་ནས་ཆིག་སྒྲིལ་གྱི་ནུས་པར་བརྟེན་ནས་ལས་ཀ་གནང་ཡོད་པ་མ་ཟད་གནང་ཐུབ་པ་ཞིག་ཀྱང་ཡིན་སྟབས། མ་འོངས་པའང་ང་ཚོའི་ནུས་པ་ཆིག་སྒྲིལ་ཡོང་རྒྱུར་ཚང་མས་དགོངས་པ་བཞེས་རོགས་གནང་ཞེས་ཞུ་རྒྱུ་ཡིན། ཞེས་སོགས་གསུངས་སོང་། དུས་དྲན་མཛད་སྒོ་གྲུབ་རྗེས་བོད་ཀྱི་བུད་མེད་ལྷན་ཚོགས་ཀྱི་སྣེ་ཁྲིད་དེ་དྷ་ཤོད་ཀ་ཅཱ་རི་ཁྲིམས་ཁང་བར་བུད་མེད་ཚོས་ཞི་བའི་གོམ་བགྲོད་སྐད་འབོད་གནང་སོང་། གསར་འགོད་པ། དོན་གྲུབ།