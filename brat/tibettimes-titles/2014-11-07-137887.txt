བྷེལ་ཇམ་རྒྱལ་སར་ངོ་རྒོལ།

ཁ་སང་མང་ཚོགས་ཆིག་འབུམ་ལྷག་གིས་བྷེལ་ཇམ་རྒྱལ་སའི་གཞུང་ལམ་ཐོག་ཐོན་ཏེ་གཞུང་གི་དཔལ་འབྱོར་སྲིད་བྱུས་ལ་ངོ་རྒོལ་བྱས་ཡོད་འདུག ཁ་སང་བྷེལ་ཇམ་རྒྱལ་ས་སྦར་སིལ་ནང་བྷེལ་ཇམ་ཚོང་པའི་ལྷན་ཚོགས་དང་གཡོན་ཕྱོགས་པའི་གོ་སྒྲིག་འོག མང་ཚོགས་ཆིག་འབུམ་གཉིས་ཁྲི་ལྷག་འདུ་འཛོམ་གྱིས་གཞུང་ལ་ངོ་རྒོལ་བྱས་ཏེ། གཞུང་ལམ་ཁག་གི་ཐོག་རླངས་འཁོར་མེར་བསྲེགས་བཏང་བ་སོགས་བྱས་སྐབས་ཉེན་རྟོག་པ་དང་ངོ་རྒོལ་བའི་བར་འཁྲུག་འཛིང་ཤོར་ཏེ་མི་ ༥༠ ལྷག་ལ་རྨས་སྐྱོན་ཕོག་ཡོད་པ་དང་། གཞན་མི་ ༣༠ ཙམ་བཀག་བསྐྱིལ་བྱས་ཡོད་འདུག ཐེངས་འདིའི་ངོ་རྒོལ་ལས་འགུལ་དེར་ནི། གཞུང་གིས་རྒས་ཡོལ་གྱི་ལོ་ཚད་ ༦༥ ནས་ ༦༧ བར་སྤར་བ་དང་། ལས་བཟོ་བའི་གླ་ཆ་མར་ཆག་པ། འགྲིམ་འགྲུལ་གྱི་མཐུན་རྐྱེན་ཇེ་ཉུང་དུ་བཏང་བ། གུ་ཡངས་ཚོང་འབྲེལ་སྲིད་ཇུས་ལ་བཅོས་བསྒྱུར་བཏང་བ་སོགས་ལ་བརྟེན་ཏེ། ལས་བཟོ་བ་དང་མང་ཚོགས་མང་པོ་ཞིག་ལ་དཀའ་ངལ་འཕྲད་བཞིན་སྟབས། ཐེངས་འདིར་ངོ་རྒོལ་བྱས་པ་ཞིག་ཡིན་འདུག་ཅིང་། འདི་ནི་འཛམ་གླིང་དམག་ཆེན་གཉིས་པའི་རྗེས་ཀྱི་ངོ་རྒོལ་གཞི་རྒྱ་ཆེ་ཤོས་དེ་ཆགས་ཡོད་འདུག བྷེལ་ཇམ་གཞུང་གིས་གསར་ལམ་དུ། “ད་རེབ་སྲི་ཚགས་ཅན་གྱི་དཔལ་འབྱོར་སྲིད་བྱུས་འདི་ལག་བསྟར་བྱེད་དགོས་དོན་ནི། དཔལ་འབྱོར་ཉམས་ཉེས་ཀྱི་དབང་གིས་གཞུང་དངུལ་གྱི་བྱུང་སོང་ཁ་འདོམ་ཐུབ་ཀྱི་མེད་སྟབས། མ་འོངས་པར་སྲིད་བྱུས་འདི་བརྒྱུད་དཔལ་འབྱོར་འཕེལ་རྒྱས་སླར་གསོ་ཐུབ་ཐབས་ཤིག་ཡིན་པ་མ་ཟད། ཚོང་དོན་ཐོག་དཔྱ་ཁྲལ་ཆག་ཡང་བཏང་ནས་རྒྱལ་སྤྱིའི་ཁྲོམ་རྭའི་ཐོག་སྔར་ལྷག་ནུས་པ་འདོན་སྤེལ་བྱ་རྒྱུའི་སྐུལ་སློང་བཅངས་ནས་ལག་བསྟར་བྱས་པ་ཞིག་ཡིན་ཡང་། མང་ཚོགས་མང་པོ་ཞིག་གིས་སྲིད་བྱུས་འདིར་འདོད་མོས་མེད་པའི་རྣམ་འགྱུར་སྟོན་བཞིན་ཡོད་སྟབས། ང་ཚོས་གྲོས་མོལ་བརྒྱུད་དཀའ་རྙོག་དེ་སེལ་ཐུབ་བྱ་རྒྱུ་ཡིན།”ཞེས་བརྗོད་འདུག ངོ་རྒོལ་བ་ཧྥེ་ལེབ་(Philippe Dubois) ལགས་ཀྱིས་ཨེ་སྦི་སི་གསར་ལམ་ཐོག “གཞུང་གིས་དབྱིན་སྒོར་ས་ཡ་ ༡༠ ཙམ་སྐྱོབ་ཆེད་མ་ཟད། ཚོང་ལས་ཐོག་དཔྱ་ཁྲལ་ཇེ་ཉུང་དུ་བཏང་སྟེ་དཔལ་འབྱོར་འཕེལ་རྒྱས་ཡོང་ཐབས་ལ་ཤུགས་བརྒྱབ་སྟེ་མི་མང་དཀྱུས་མ་དང་ལས་མེད་ཚོར་བཤུ་གཞོག་གཏོང་གིན་འདུག” ཅེས་བརྗོད་འདུག འཛམ་གླིང་དམག་ཆེན་གཉིས་པ་མཇུག་སྒྲིལ་བ་ནས་བཟུང་། ད་བར་བྷེལ་ཇམ་ནང་སྦྱིན་བདག་དང་ལས་མིའི་བར་གླ་ཆ་དང་མཐུན་རྐྱེན་སྤྲོད་ཕྱོགས་ཐོག་མ་མཐུན་པ་མང་པོ་བྱུང་ཡོད་སྟབས། གཞུང་འཛིན་རིམ་པས་དཀའ་རྙོག་དེ་སེལ་རྒྱུའི་ཐབས་ལམ་མང་པོ་བཙལ་ཡང་གྲུབ་འབྲས་ཆེན་པོ་ཐོན་མེད་སྟབས། ལྟ་བ་ལངས་ཕྱོགས་མི་གཅིག་པའི་ཆབ་སྲིད་ཚོགས་པ་གསུམ་ལས་གྲུབ་པའི་བྷེལ་ཇམ་གྱི་མནའ་འབྲེལ་སྲིད་གཞུང་གིས་ཕྱོགས་འགལ་ཚོགས་པ་དང་ཚོང་པའི་ལྷན་ཚོགས་ཀྱིས་ངོ་རྒོལ་བྱེད་མིན་ལ་མ་ལྟོས་པར། རྒྱལ་ཁབ་ཀྱི་དཔལ་འབྱོར་གྱི་རྨང་གཞི་ཇེ་བརྟན་དུ་འགྲོ་ཐབས་ཀྱི་སྲིད་བྱུས་ཤིག་གཏན་འབེབས་བྱས་ཏེ་རྒས་ཡོལ་གྱི་ལོ་ཚད་སྤར་བ་དང་། ལས་མི་ཚོའི་གླ་ཆ་དང་འགྲིམ་འགྲུལ་མཐུན་རྐྱེན་ཇེ་ཞན་དུ་བཏང་བ་སོགས་ལ་བརྟེན་ཏེ། ཁ་སང་མང་ཚོགས་ཆིག་འབུམ་ལྷག་གིས་ལག་ཏུ་༼ གཞུང་གིས་དོན་རྐྱེན་འདིའི་རྒྱུ་རྐྱེན་མེད་པ་བཟོ་དགོས་པ་ལས་ཉམ་ཐག་ཚོ་མེད་པ་བཟོ་མི་རུང་། ང་ཚོར་རྒས་ཡོལ་གྱི་ལོ་ཚད་སྤར་བ་དེ་མེད་པ་བཟོ་དགོས་པ་ལས་ཁེ་ལས་པའི་འདོད་རྔམ་དེ་དགོས་དོན་མེད།༽ཅེས་སོགས་བྲིས་པའི་འཕྲེད་དར་འཁྱེར་ནས་ངོ་རྒོལ་བྱས་པ་ཞིག་ཡིན་འདུག མདང་དགོང་བྷེལ་ཇམ་གཞུང་གིས་ཚོང་པའི་ལྷན་ཚོགས་ཀྱི་མགོ་ཁྲིད་རུ་ཌི་ (Rudy De Leeuw) དང་གྲོས་མོལ་བརྒྱུད་དཀའ་རྙོག་སེལ་ཐུབ་བྱ་རྒྱུ་ཡིན་ཚུལ་བསྒྲགས་ཀྱང་། གོང་གསལ་ཚོགས་པ་གཉིས་ཀྱིས་མོས་མཐུན་བྱས་མེད་པ་མ་ཟད། ངོ་རྒོལ་ལས་འགུལ་འདི་མུ་མཐུད་སྤེལ་རྒྱུ་ཡིན་པ་མ་ཟད། ཟླ་ ༡༢ ཚེས་ ༡༥ ཉིན་ཚོང་པའི་ལྷན་ཚོགས་ཀྱིས་རྒྱལ་ཡོངས་ནང་ལས་མཚམས་འཇོག་པའི་བྱ་འགུལ་ཞིག་སྤེལ་རྒྱུ་ཡིན་སྐོར་སོགས་བརྗོད་འདུག ཆབ་སྲིད་དབྱེ་ཞིབ་པ་ཚོས། ད་ལྟའི་བྷེལ་ཇམ་གྱི་དཀའ་རྙོག་དེ་ནི་དཔལ་འབྱོར་བཅོས་སྒྱུར་གྱི་སྲིད་ཇུས་ལས་ ཐོན་པ་ཞིག་ཡིན་སྟབས། ཇི་སྲིད་དཔལ་འབྱོར་སྲིད་ཇུས་དེར་འགྱུར་བ་མ་བཏང་བར་ངོ་རྒོལ་མཚམས་འཇོག་བྱ་རྒྱུ་ཁག་པོ་ཡིན་སྐོར་བརྗོད་འདུག གསར་འགོད་པ། དོན་གྲུབ།