ཞྭ་དམར་རིན་པོ་ཆེ་མཆོག་སྐུ་གཤེཊ།

གནས་ཚུལ་འབྱོར་གསལ་ལྟར་ན། ཁ་སང་ཚེས་ ༡༡ ཉིན་གྱི་སྔ་དྲོའི་འཇར་མན་གྱི་ཆུ་ཚོད་ ༡༡ ཙམ་ལ། རྒྱལ་བ་ཀརྨ་ཞྭ་དམར་མི་ཕམ་ཆོས་ཀྱི་བློ་གྲོས་རིན་པོ་ཆེ་མཆོག་གློ་བུར་དུ་མགུལ་སྙིང་གི་ཁྲག་རྩ་འགག་པའི་སྙུང་གཞིའི་འོག་དགོངས་པ་རྫོགས་ཡོད་པ་དང་། ཁོང་ད་ལྟ་དགུང་ལོ་ ༦༢ བཞེས་ཡོད་འདུག ཁོང་དགོངས་པ་རྫོགས་པའི་ཐད་བོད་མིའི་སྒྲིག་འཛུགས་ཆོས་རིག་བཀའ་བློན་པདྨ་ཆོས་འབྱོར་མཆོག་གིས་མྱ་ངན་གྱི་ཞུ་ཚིག་ཕུལ་དོན། ང་ཚོས་ཞྭ་དམར་པ་རིན་པོ་ཆེ་མཆོག་གློ་བུར་དུ་དགོངས་པ་རྫོགས་པའི་ཡིད་སྐྱོའི་ གནས་ཚུལ་ཐོན་པར་ཧ་ཅང་བློ་ཕམ་བྱུང་། དམ་པ་ཁོང་ལ་ང་ཚོས་གསོལ་འདེབས་སྨོན་ལམ་ཞུ་རྒྱུ་ཡིན། ཞེས་གསུངས་འདུག ཞྭ་དམར་མི་ཕམ་ཆོས་ཀྱི་བློ་གྲོས་རིན་པོ་ཆེ་མཆོག་ནི་ཕྱི་ལོ་ ༡༩༥༢ ལོར་ཁམས་སྡེ་དགེར་སྐུ་འཁྲུངས་ཤིང་། བཙན་བྱོལ་དུ་ཀརྨ་པ་བཅུ་དྲུག་པ་མཆོག་གིས་ཞྭ་དམར་སྐུ་ཕྲེང་བཅུ་བཞི་བར་ངོས་འཛིན་མཛད་དེ་ཀརྨ་པ་བཅུ་དྲུག་པ་མཆོག་ ༡༩༨༡ ལོར་ཞིང་དུ་མ་གཤེགས་བར། ཁོང་ད་ལྷན་དུ་བཞུགས་ཏེ་བཀའ་བརྒྱུད་པའི་ཆོས་བཀར་གསན་བཞེས་ཟབ་མོ་གནང་ཡོད་འདུག