
བོད་པའི་སྤྲུལ་སྐུ་ཞིག་ལ་ཨི་བྷོ་ལ་ནད་ཡམས་འགོས་འདུག་ཟེར།

བོད་པའི་སྤྲུལ་སྐུ་ཞིག་གི་ཡང་སྲིད་ལ་ངོས་འཛིན་བྱས་ཡོད་པའི་ཨ་རིའི་དཔར་པ་ཞིག་ལ་ཨི་བྷོ་ལ་ནད་ཡམས་འགོས་ཡོད་སྟབས་ད་ལྟ་ཨ་རིར་སྨན་བཅོས་བྱེད་བཞིན་ཡོད་འདུག ཟླ་འདིའི་ཚེས་ ༦ ཉིན་ཨ་རིའི་ཆེད་གཏོང་གནམ་གྲུས་ཨ་ཧྥི་རི་ཀའི་ནུབ་ཕྱོགས་ནས་ཨ་རིའི་མི་སེར་ལ་ཨི་བྷོ་ལ་ནད་ཡམས་ཕོག་ཡོད་མཁན་གྱི་ནད་པ་ལྔ་པ་དེ་ཨ་རིའི་ནང་སྨན་བཅོས་བྱེད་དུ་འཁྲིད་ཡོང་ཡོད་འདུག དབྱིན་ཡིག་གི་གསར་ལམ་ཁག་ནང་གནས་ཚུལ་བཀོད་པ་ལྟར་ན། ཐེངས་འདིར་ཨ་རིའི་མི་སེར་ཡིན་པའི་ཨི་བྷོ་ལ་ནད་ཡམས་ཕོག་མཁན་ལྔ་པ་དེ་ནི། ནུབ་ཕྱོགས་རྒྱལ་ཁབ་ཏུ་སྙན་གྲགས་ཡོད་པའི་བོད་པའི་བླ་མ་ཆོས་ཀྱི་རྒྱ་མཚོ་དྲུང་པ་རིན་པོ་ཆེ་ (Chögyam Trungpa Rinpoche)མཆོག་གིས་ཁམས་ཀརྨ་དགོན་པའི་ཁམས་ཉུལ་རིན་པོ་ཆེའི་ཡང་སྲིད་དུ་ངོས་འཛིན་དང་འབྲེལ། ཁོང་གི་བུ་ཚབ་ཏུ་གསོ་སྐྱོང་བྱས་ཡོད་པའི་ཨ་ཤོ་ཀ་སྨུག་པོ་ (Ashoka Mukpo)ཞེས་པ་ཁོང་ཡིན་སྐོར་འཁོད་འདུག ད་ལྟ་ཁོང་ཨ་རིའི་ནེ་བྷར་སི་ཁཱ་སྨན་ཁང་ (Nebraska Medical Centre)ཞེས་པར་སྨན་བཅོས་བྱེད་བཞིན་ཡོད་ཅིང་། ཁ་སང་འདིའི་ཐད་ཨ་རིའི་ནེ་བྷར་སི་ཁཱ་སྨན་ཁང་གི་སྨན་ཞབས་པའི་མགོ་གཙོ་རོ་སེ་ལ་མོར་རེ་སེ་ལགས་ཀྱིས་བརྗོད་དོན། “ཁོང་ལ་ཆེད་ལས་མཁས་པས་སྨན་བཅོས་བྱེད་བཞིན་ཡོད་པ་མ་ཟད། ཉིན་ཞག་ཕྲུགས་གཅིག་ལ་ལྟ་རྟོག་བྱེད་མཁན་ཡོད་ཀྱང་། ད་ལྟ་ན་ཚ་འདིར་དགོས་ངེས་ཀྱི་སྨན་བཅོས་མེད་སྟབས་དྲག་སྐྱེད་ཡོང་རྒྱུ་ཁག་པོ་ ཆགས་ཡོད།”ཅེས་བརྗོད་འདུག འདིའི་ཐད་ཨ་ཤོ་ཀ་སྨུག་པོའི་ཨ་ཕ་སྨན་པ་མེ་ཅལ་ལི་ཝེ་(Dr Mitchell Levy) ལགས་ཀྱིས་གསར་འགོད་ལྷན་ཚོགས་སར་བརྗོད་དོན། “ཨ་ཤོ་ཀ་སྨུག་པོ་གནམ་གྲུ་ནས་འབབ་དུས་རོགས་པ་མི་དགོས་པར་གོམ་པ་སྤོ་ཐུབ་ཀྱི་ ཡོད་པ་མ་ཟད། ང་ཚོར་ལག་པ་གཡུག་སྟེ་འཚམས་འདྲི་ཞུས་བྱུང་། སྨན་པས་ཁོ་སྨན་ཁང་དུ་འཁྲིད་སྐབས་ཁོར་ཞེད་སྣང་དང་བློ་འཚབ་ཏོག་ཙམ་ཡོང་གི་ཡོད་པ་ཞིག་མཐོང་སོང་། ཁོ་ལེ་བྷེར་རི་ཡ་ནས་ཨ་རིར་མ་འཐོན་སྔོན་དང་བསྡུར་ན་ད་ལྟ་ན་ཚ་སྡུག་ཏུ་ཕྱིན་མེད་སྟབས། ང་ཚོས་སྨན་བཅོས་བྱས་ཏེ་མགྱོགས་པོར་ཁོ་དྲག་སྐྱེད་ཡོང་བར་རེ་བ་བྱེད་བཞིན་ཡོད།”ཅེས་བརྗོད་འདུག   ཁོའི་ཨ་མ་དྷེ་ནཱ་སྨུག་པོ་ (Diana Mukpo) ལགས་ཀྱིས། “ཁོས་ན་ཚ་དེ་ཇི་ལྟར་འགོས་པ་གསལ་པོ་ཤེས་ཀྱི་མེད་ཀྱང་། ཁོས་མི་ཞིག་གི་རླངས་འཁོར་གཙང་མ་བཟོས་ཡོད་སྟབས། རླངས་འཁོར་དེའི་བཙོག་ཆུ་བརྒྱུད་ནས་ན་ཚ་དེ་འགོས་པ་ཞིག་ཡིན་པར་དོགས་པ་སྐྱེ་བྱེད་བཞིན་འདུག དེ་སྔོན་ཨ་ཤོ་ཀ་སྨུག་པོ་ལེ་བྷེར་རི་ཡ་ནང་ལས་ཀ་བྱས་མྱོང་ཡོད་སྟབས། ཡུལ་དེའི་ནང་ཨི་བྷོ་ལ་ནད་ཡམས་ཁྱབ་བརྡལ་ཕྱིན་ཏེ་དཀའ་ངལ་ཆེན་པོ་འཕྲད་བཞིན་ཡོད་པར་བརྟེན། རྒྱལ་སྤྱིའི་སྤྱི་ཚོགས་ཀྱིས་ལེ་བྷེར་རི་ཡའི་མང་ཚོགས་ཀྱི་དཀའ་ངལ་ཤེས་རྟོགས་ཐུབ་ཆེད། ཁོ་ལེ་བྷེར་རི་ཡའི་ནང་ཕྱིན་ཏེ་ཨ་རིའི་ (NCB) གསར་འགྱུར་བརྒྱུད་ལམ་གྱི་པར་པའི་ལས་དོན་དེ་གཉེར་བ་རེད།”ཅེས་བརྗོད་འདུག ༢༠༡༢ ལོ་ནས་བཟུང་ཨ་ཤོ་ཀ་སྨུག་པོས་ལེ་བྷེར་རི་ཡའི་རྒྱལ་ས་མོན་རོ་ཝེ་ཡའི་(Monrovia) རྒྱུན་གནས་ཐུབ་པའི་གློག་ཤུགས་འཕེལ་རྒྱས་རྟོག་ཞིབ་ཁང་ (Sustainable Development Institute) ཞེས་པའི་འགྲོ་བ་མིའི་ཐོབ་ཐང་ལྟ་ཞིབ་ཚན་པའི་ནང་ལོ་གཉིས་རིང་ཉམས་ཞིབ་པའི་ལས་ཀ་བྱས་ཡོད་པ་དང་། ༢༠༡༤ ལོའི་ཟླ་ ༥ ནང་ཨ་རིར་ཕྱིར་ལོག་བྱས་ཡོད་ཀྱང་། ཟླ་ ༩ ནང་ནེ་ཇེ་རི་ཡ་ནང་བསྐྱོད་དེ་ས་གནས་ཡུལ་མི་ཚོར་ཨི་བྷོ་ལ་ནད་ཡམས་སྐོར་ལ་གོ་རྟོགས་སྤེལ་ཡོད་ཅིང་། ཟླ་ ༡༠ ཚེས་ ༢ ཉིན་ཁོང་ལེ་བྷེར་རི་ཡའི་རྒྱལ་སར་ཨ་རིའི་(NBC)གསར་ཁང་གི་རང་དབང་གི་གསར་འགོད་པའི་ལས་དོན་སྒྲུབ་སྐབས། ཨི་བྷོ་ལ་ན་ཚ་འགོས་ཡོད་པ་ཤེས་རྟོགས་བྱུང་ཡོད་ཅིང་། སྐབས་དེར་ཁོང་ལ་ལེ་བྷེར་རི་ཡའི་རྒྱལ་སར་ཡོད་པའི་རྒྱལ་མཚམས་མེད་པའི་སྨན་པའི་ལྷན་ཚོགས་ཀྱི་སྨན་པ་(Doctors Without Borders) ཚོས་སྨན་བཅོས་བྱས་ཡོད་འདུག  ཟླ་འདིའི་ཚེས་ ༦ ཉིན་ཨ་རིའི་སྲིད་འཛིན་ཨོ་བྷ་མས་ད་བར་ཨི་བྷོ་ལ་ནད་ཡམས་ཁྱབ་བརྡལ་འགྲོ་ཡུལ་ཨ་ཧྥི་རི་ཀའི་རྒྱལ་ཁབ་ནང་ལས་དོན་སྒྲུབ་མཁན་ཨ་རིའི་མི་སེར་ ༥ ལ་ནད་ཡམས་དེ་འགོས་ཡོད་སྟབས། ནད་ཡམས་འདི་སྔོན་འགོག་ཆེད་རྒྱལ་སྤྱིའི་གནམ་ཐང་ཁག་ཏུ་བརྟག་དཔྱད་དང་དམ་དྲག་ཆེ་རུ་གཏོང་རྒྱུའི་ལས་འཆར་ཞིག་སྒྲིག་ཡོད་སྐོར་བརྗོད་འདུག་ལ། དེ་རིང་རྒྱལ་སྤྱིའི་འཕྲོད་བསྟེན་ལྷན་ཚོགས་ཀྱིས་ཨི་བྷོ་ལ་ནད་ཡམས་འདི་སྨན་བཅོས་ཆེད་མཁས་པ་ཚོར་ཡང་འགོ་རྒྱུའི་ཉེན་ཁ་ཡོད་པའི་བརྡ་བཏང་འདུག ད་བར་ཨི་བྷོ་ལ་ནད་ཡམས་ཀྱིས་རྐྱེན་པས་མི་ ༣༤༠༠ ལྷག་ཤི་ཡོད་པ་དང་། མི་ ༧༥༠༠ ཙམ་ལ་ན་ཚ་དེ་འགོས་ཡོད་སྐོར་ཕྱིར་བསྒྲགས་བྱས་ཡོད་འདུག རང་ལོ་ ༣༣ ཡིན་པའི་ཨ་ཤོ་ཀ་སྨུག་པོ་ (Ashoka Mukpo)ལགས་ནི། ལོ་རབས་བདུན་བཅུའི་ནང་བོད་ཀྱི་ནང་ཆོས་ནུབ་ཕྱོགས་རྒྱལ་ཁབ་ཁག་ཏུ་དར་སྤེལ་མཛད་མཁན་གྱི་བོད་པའི་བླ་མ་ཆོས་ཀྱི་རྒྱ་མཚོ་དྲུང་པ་རིན་པོ་ཆེའི་ (Chögyam Trungpa Rinpoche)བཟའ་ཟླ་ཐོག་མ་དྷེ་ནཱ་སྨུག་པོ་ (Diana Mukpo) ཡི་བུ་ཡིན་པ་དང་། ཁོང་གི་བུ་ཚབ་ཀྱང་ཡིན་འདུག ཨ་ཤོ་ཀ་སྨུག་པོ་ཟླ་བརྒྱད་ལ་སོན་སྐབས་དྲུང་པ་རིན་པོ་ཆེ་མཆོག་གིས་ཁམས་ཀརྨ་དགོན་པའི་ཁམས་ཉུལ་རིན་པོ་ཆེའི་སྐུ་ཕྲེང་དགུ་པར་ངོས་འཛིན་གནང་ཡོད་པ་དང་། ༢༠༠༢ ལོར་ཁོང་བོད་ནང་བསྐྱོད་སྐབས་ཁྲིད་འདོན་གྱི་མཛད་སྒོ་ཞིག་ཀྱང་ཚོགས་ཡོད་འདུག ཨ་ཤོ་ཀ་སྨུག་པོ་ནི་དྲུང་པ་རིན་པོ་ཆེའི་བཟའ་ཟླ་དྷེ་ནཱ་སྨུག་པོ་དང་ཁོང་གི་སྨན་པ་མེ་ཅལ་ལི་ཝེ (Dr Mitchell Levy)གཉིས་ཀྱི་བུ་ཡིན་འདུག ༡༩༦༨ ལོར་ཁོའི་ཨ་མ་དྷེ་ནཱ་སྨུག་པོ་ལོ་ ༡༥ སོན་སྐབས་དགུང་ལོ་ ༢༨ ཡིན་པའི་དྲུང་པ་རིན་པོ་ཆེར་ཐུག་སྟེ་ཆང་ས་བརྒྱབ་ཡོད་ཅིང་། ཁོང་གཉིས་ལ་བུ་ཕྲུག་གཉིས་བྱུང་ཡོད་པ་ལས་གཅིག་གི་མིང་ལ་ས་སྐྱོང་མི་ཕམ་རིན་ པོ་ཆེ་དང་། གཞན་དེའི་མིང་ལ་གེ་སར་སྨུག་པོ་ (Gesar Mukpo)ཞེས་པར་འབོད་ཀྱི་ཡོད་འདུག ༡༩༨༧ ལོར་དྲུང་པ་རིན་པོ་ཆེ་དགུང་ལོ་ ༤༨ ལ་སོན་སྐབས་འདས་གྲོངས་འགྱུར་རྗེས། བུ་ས་སྐྱོང་རིན་པོ་ཆེ་ཡིས་དྲུང་པ་རིན་པོ་ཆེས་གསར་འཛུགས་གནང་བའི་ཤམ་བྷ་ལ་(Shambhala ) ཆོས་ཚོགས་གཙོས་རྒྱལ་ཁབ་འདྲ་མིན་ནང་ཡོད་པའི་རིན་པོ་ཆེའི་ཆོས་ཚོགས་ ༢༥༠ ཡི་བདག་སྐྱོང་འགན་ཁུར་སྒྲུབ་བཞིན་ཡོད་འདུག  གསར་འགོད་པ། དོན་གྲུབ། 