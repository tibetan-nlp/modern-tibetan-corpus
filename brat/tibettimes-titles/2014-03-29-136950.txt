ལྡོང་དོན་གྲུབ་རྒྱ་མཚོ་ཀློད་གྲོལ།

ཁ་སང་བོད་ནང་གི་༼བླ་སྲོག༽དུས་དེབ་ཀྱི་རྩོམ་སྒྲིག་པ་ལྡོང་དོན་གྲུབ་རྒྱ་མཚོ་ལགས་བཙོན་འཇུག་དུས་ཡུན་རྫོགས་ཏེ་ཀློད་གྲོལ་ཐོབ་ཡོད་འདུག རྒྱ་ནག་གཞུང་གིས་ཕྱི་ལོ་ ༢༠༠༨ ལོའི་ཞི་རྒོལ་དང་། བོད་ནང་གི་༼བླ་སྲོག༽དུས་དེབ་ཀྱི་ནང་དོན་ཆབ་སྲིད་དང་འབྲེལ་བ་ཡོད་པའི་ཉེས་མིང་འོག ༼བླ་སྲོག༽དུས་དེབ་ཀྱི་རྩོམ་སྒྲིག་པ་ཀན་ལྷོ་ཁུལ་བསང་ཆུ་རྫོང་ཁ་གྱ་སྨད་དགོན་པའི་གྲྭ་ལྡོང་དོན་གྲུབ་རྒྱ་མཚོ་ལགས་སུ་ལོ་ ༦ བཙོན་འཇུག་ཁྲིམས་ཐག་བཅད་ཡོད་པ་ལྟར། ཟླ་འདིའི་ཚེས་ ༢༨ ཉིན་གྱི་སྔ་དྲོ་ཁོང་བཙོན་འཇུག་དུས་ཡུན་རྫོགས་ཏེ་ཀློད་གྲོལ་ཐོབ་ཡོད་འདུག ཨུ་རུ་སུར་གནས་སྡོད་གངས་སེང་ལགས་ཀྱིས་གནས་ཚུལ་མཁོ་སྤྲོད་པས་བརྗོད་པ་ལྟར་ན། ཁ་སང་ཞོགས་པའི་ཆུ་ཚོད་ ༦།༠༠ ཡས་མས་སུ་༼བླ་སྲོག༽དུས་དེབ་ཀྱི་རྩོམ་སྒྲིག་པ་ལྡོང་དོན་གྲུབ་རྒྱ་མཚོ་ལགས། ཀན་སུའུ་ཞིང་ཆེན་ལན་ཀྲུའུ་གྲོང་ཁྱེར་གྱི་བཙོན་ཁང་ཞིག་ནས་བཙོན་འཇུག་དུས་ཡུན་རྫོགས་ཏེ་ཀློད་གྲོལ་བཏང་ཡོད་པ་དང་། སྐབས་དེར་ཁོང་གི་ཉེ་འབྲེལ་དང་གྲོགས་པོ་བཅས་མི་ ༨ ཡས་མས་ཤིག་ལན་ཀྲུའུ་གྲོང་ཁྱེར་ནང་ཁོང་ལེན་དུ་ཕྱིན་ཡོད་འདུག་ལ། བོད་ནང་གི་སྔ་དྲོའི་ཆུ་ཚོད་ ༩།༠༠ ཡས་མས་སུ་རྒྱ་ནག་གསང་བའི་ལས་ཁུངས་ཀྱིས་ལས་བྱེད་ཁག་ཅིག་གིས་ཁ་གྱའི་ཞང་ནང་དུ་སྐྱེལ་ཏེ་ཐོ་འགོད་རྩིས་སྤྲོད་བྱས་རྗེས། དགོན་པའི་གྲྭ་བ་དང་ཉེ་འབྲེལ་བཅས་ཀྱི་ཕེབས་བསུའི་ཁྲོད་དགོན་པའི་རང་ཤག་ཏུ་ཕེབས་ཡོད་འདུག གསར་འགོད་པ། དོན་གོ