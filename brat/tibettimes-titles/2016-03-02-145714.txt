
གྲྭ་བ་ཞིག་གིས་སྐུ་ལུས་མེར་བསྲེཊ་གནང་སྟེ་སྐུ་གྲོངས།

ཕྱི་ཚེས་ ༢༩ ཉིན་གྱི་ཕྱི་དྲོར་དཀར་མཛེས་ཁུལ་ཉག་རོང་རྫོང་མཚོ་ཁ་ཨརྱ་གླིང་དགོན་པའི་དགེ་འདུན་པ་སྐལ་བཟང་དབང་འདུས་ལགས་ཀྱིས་སྐུ་ལུས་མེར་བསྲེགས་གནང་སྟེ་སྐུ་གྲོངས་ཡོད་འདུག   འབྲེལ་ཡོད་ཅིག་གིས་ཁུངས་ལྡན་གནས་ཚུལ་མཁོ་སྤྲོད་གནང་བ་ལྟར་ན། ཕྱི་ཟླ་གཉིས་པའི་ཚེས་ ༢༩ ཉིན་གྱི་བོད་ནང་གི་ཕྱི་དྲོའི་ཆུ་ཚོད་ ༤ སྟེང་། དཀར་མཛེས་ཁུལ་ཉག་རོང་རྫོང་མཚོ་ཁ་ཨརྱ་གླིང་དགོན་པའི་ (Retsokha Aryaling Monastery) གྲྭ་སྐལ་བཟང་དབང་འདུས་ཞུ་བ་ཞིག་གིས། བོད་ལ་རང་དབང་རང་བཙན་དགོས་ཞེས་སྐད་འབོད་གནང་བཞིན་རང་ལུས་མེར་བསྲེགས་གནང་ཡོད་པ་དང་། ས་གནས་བོད་མི་ཚོས་མཐོང་མ་ཐག་མེ་བསད་དེ་ཁོང་ཉག་རོང་རྫོང་མི་མང་སྨན་ཁང་དུ་ཁྱེར་ཡོད་ཀྱང་། མྱུར་སྐྱོབ་བྱེད་མ་ཐུབ་པར་ཁྲིན་ཏུའུ་ཡི་སྨན་ཁང་ཞིག་ཏུ་འཁྱེར་སྐབས་ལམ་བར་ནས་སྐུ་གྲོངས་ཡོད་འདུག   གྲྭ་སྐལ་བཟང་དབང་འདུས་ལགས་ནི་དཀར་མཛེས་ཁུལ་ཉག་རོང་རྫོང་མཚོ་ཁ་ཨརྱ་གླིང་དགོན་ནས་ཡིན་ཞིང་། ཁོང་གི་ཨ་ཕའི་མིང་ལ་བསོད་བཀྲ་དང་ཨ་མའི་མིང་ལ་ཨོ་རྒྱན་སྒྲོལ་མ་ཞུ་ཡི་ཡོད་པ་དང་། ད་ལྟ་ཁོང་རང་ལོ་༡༨ ཡིན་འདུག་ལ། བོད་ནང་ནས་རང་ལུས་མེར་སྲེག་གནང་མཁན་༡༤༣ པ་ཡིན་འདུག གསར་འགོད་པ། པདྨ་རྒྱལ།  