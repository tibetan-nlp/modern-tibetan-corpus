བོད་མི་རྒྱུ་བདག་ཚོར་མེ་མདའ་བརྒྱབ་འདུག

ཁ་སང་དཀར་མཛེས་ཁུལ་གསེར་རྟ་རྫོང་ཧོར་ཤུལ་གྱི་བོད་མི་ཞིག་གི་གཡག་རྐུན་མས་འཁྱེར་ཡོད་པ་ཧ་གོ་ཡང་ཉེན་རྟོག་པ་དང་རྐུན་མ་མཉམ་འབྲེལ་བྱས་ཏེ་རྒྱུ་བདག་ལ་མེ་མདའ་བརྒྱབ་འདུག ཉེ་སྔོན་ཧོར་ཤུལ་ཡུལ་ཤོག་རི་ཁག་གཉིས་པའི་ཁྱིམ་ཚང་འགའ་ཞིག་གི་ནོར་ཕྱུགས་གཡག་ ༣༠ ཙམ་རྐུན་མས་འཁྱེར་ཡོད་པ་དང་། ཁ་སང་ཚེས་ ༣༠ ཉིན་ཁ་ཆེ་བ་ཞིག་གི་རླངས་འཁོར་ནང་གཡག་དེ་དག་འཁྱེར་ཡོད་པ་ཧ་གོ་ནས་གཡག་དེ་དག་བཙོང་མཁན་སུ་ཡིན་རྩད་གཅོད་བྱས་ཀྱང་ངོས་ལེན་བྱས་མེད་སྟབས། རྒྱུ་བདག་ཚོས་རླངས་འཁོར་དེ་ཚུར་བླངས་ཡོད་ཀྱང་། ཉིན་དེའི་ཕྱི་དྲོར་གསེར་རྟ་རྫོང་གི་ཉེན་རྟོག་པ་ཧོར་ཤུལ་ཡུལ་ཤོག་ལ་ཡོང་སྟེ་རླངས་འཁོར་དེ་ཕྱིར་བཙན་འཕྲོག་བྱས་སྐབས། རྒྱུ་བདག་ཚོས་ཇི་ལྟར་གསལ་བཤད་བྱས་ཀྱང་ཉན་འཇོག་མ་བྱས་པ་མ་ཟད། ཉེན་རྟོག་པ་དང་རླངས་འཁོར་བདག་པོ་ཁ་ཆེ་རྐུན་མ་དེ་དག་མཉམ་འབྲེལ་ཐོག བོད་མི་རྒྱུ་བདག་དེ་ཚོར་མེ་མདའ་བརྒྱབ་སྟེ་རྒྱུ་བདག་ལ་རྨས་སྐྱོན་བཟོས་ཏེ། གསེར་རྟ་རྫོང་མི་དམངས་སྨན་ཁང་དུ་འཁྱེར་ཡོད་ཀྱང་འགན་ལེན་མ་ཐུབ་སྟབས་ཁྲིན་ཏུའུ་སྨན་ཁང་དུ་འཁྱེར་ཡོད་འདུག