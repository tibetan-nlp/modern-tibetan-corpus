རྙོག་གྲ་བཟོ་མ་ཡོང་ཨཱ།

  ཇོ་ནང་འགྲོ་ཕན་ལྷན་ཚོགས་ཀྱིས་བསྐྱར་དུ་དགོས་འདུན་དོན་ཚན་ ༧ ཅན་ཞིག་ཕུལ་ཏེ་མུ་མཐུད་ཞུ་འབོད་ལས་འགུལ་སྤེལ་བཞིན་ཡོད་འདུག     སྤྱི་འཐུས་གྲོས་ཚོགས་ཚོགས་དུས་ ༡༠ པ་དབུ་འཛུགས་དང་བསྟུན་ཏེ། ཇོ་ནང་གཞིས་བྱེས་གཉིས་ཀྱི་སྐུ་ཚབ་སེར་སྐྱ་ ༡༠༠ ལྷག་གིས་གྲོས་ཚོགས་ཁང་གི་མདུན་དུ་ཞུ་འབོད་ལས་འགུལ་སྤེལ་བཞིན་ཡོད་པ་ལྟར། དེ་རིང་ཞུ་འབོད་ལས་འགུལ་དང་འབྲེལ་བའི་གསར་འགོད་གསལ་བསྒྲགས་ཤིག་སྤེལ་ཏེ། ལྷན་ཚོགས་ཀྱི་ངོས་ནས་བསྐྱར་དུ་དགོས་འདུན་དོན་ཚན་ ༧ བཏོན་ཡོད་པའི་སྐོར་དང་དེ་བཞིན་ཁ་སང་གྲོས་ཚོགས་ཁང་གི་མདུན་དུ་བྱུང་བའི་གནས་ཚུལ་ཐོག་གསལ་བཤད་གནང་སོང་།       ལྷན་ཚོགས་ཀྱི་འགན་འཛིན་ལས་ཚབ་ངག་དབང་རྡོ་རྗེ་ལགས་ཀྱིས་འདི་གའི་གསར་འགོད་པར། མདང་དགོང་ཆུ་ཚོད་ ༦ པའི་སྟེང་སྤྱི་འཐུས་ཚོགས་འདུ་གྲོལ་སྐབས། སྤྱི་འཐུས་ཚོགས་གཙོ་གཞོན་རྣམ་གཉིས་དང་སྲིད་སྐྱོང་མཆོག་ང་ཚོའི་མདུན་ལ་ཕེབས་ནས་གསུང་བཤད་གནང་བ་རེད། སྐབས་དེར་དཔལ་ལྡན་ཚོགས་གཙོ་མཆོག་གིས་ཕྱི་ཟླ་ ༣ པའི་ནང་ཁྱོད་ཚོར་རྒྱབ་སྐྱོར་གནང་མཁན་འཐུས་མི་ ༡༧ ཡོད་སྟབས་ཡག་པོ་ཡོད་པ་རེད། ཡིན་ན་ཡང་ད་སྐབས་རྒྱབ་སྐྱོར་བྱེད་མཁན་གྱི་མི་གྲངས་ཉུང་དུ་ཕྱིན་ཡོད་པ་དང་། སྤྱིར་བཏང་གྲོས་ཚོགས་ར་བའི་ནང་ནས་ཁྱོད་ཚོ་ཇོ་ནང་ཆོས་བརྒྱུད་ལ་རྒྱབ་སྐྱོར་མི་བྱེད་པར་དགག་པ་རྒྱག་མཁན་གྲོས་ཚོགས་འཐུས་མི་གཅིག་ཀྱང་ཡོད་པ་མ་རེད་ཅེས་གསལ་བོར་གསུངས་སོང་། ཁོང་གིས་དེ་ལྟར་གསུངས་དོན་ནི། དེ་རིང་གི་རྙོག་འཛིང་འདི་ཁྱེད་རང་ཚོས་བཟོས་སོང་ཞེས་བཤད་ཀྱི་ཡོད་པ་རེད། དེའི་རྒྱུ་མཚན་གྲོས་ཚོགས་ར་བའི་ནང་གི་དཀའ་རྙོག་ཁྱེར་ཡོང་ནས་ང་ཚོར་བཤད་ཀྱི་ཡོད་པ་རེད། ངས་འདིར་གསལ་བཤད་བྱེད་རྒྱུ་ཞིག་ལ། སྤྱི་འཐུས་དགེ་བཤེས་ག་ཟི་ཚེ་རིང་པོའི་ལག་ཏུ་སྙན་ཞུ་བཞག་པ་དང་། སྤྱི་འཐུས་སྨོན་ལམ་མཐར་ཕྱིན་ལགས་ཀྱི་ཁ་པར་འཕྲོག་པ་དེ་ང་ཚོའི་ནོར་འཁྲུལ་ཡིན་པ་ངོས་ལེན་བྱེད་ཀྱི་ཡོད། དེ་མིན་ང་ཚོས་ཁ་སང་གི་རྙོག་གྲ་དེའི་ནང་ནོར་འཁྲུལ་གཅིག་ཀྱང་བཟོས་མེད། ཁ་སང་སྤྱི་འཐུས་ཚོགས་གཙོ་གཞོན་རྣམ་གཉིས་དང་སྲིད་སྐྱོང་མཆོག་ཕེབས་ནས། ང་ཚོར་ཁྱོད་རང་ཚོས་ནོར་འཁྲུལ་བཟོས་སོང་ཞེས་གསལ་བཤད་གནང་ཡོད་སྟབས། ང་ཚོའི་དཀའ་ངལ་ཆེ་ཤོས་དེ་ཁོར་ཡུག་ཆུང་ཆུང་འདིའི་མི་ཚང་མས་རྙོག་གྲ་དེ་ཕལ་ཆེར་ང་ཚོའི་ནོར་འཁྲུལ་ཡིན་པའི་ལྟ་ཚུལ་ཞིག་འདུག་པས། ང་ཚོ་ག་དུས་ཤིག་ལ་དཀར་འདོན་བྱེད་མིན་དང་དཀར་པོ་ཆགས་ཐུབ་མིན་དེ་རེད་ལ། ང་ཚོ་འདིར་ཞུ་འབོད་བྱེད་མཁན་མི་ ༡༥༠ ལྷག་ཡོད་པ་ཚང་མ་རྒྱལ་ཁབ་ཕྱི་ནང་གི་ཇོ་ནང་པའི་སྐུ་ཚབ་ཡིན་སྟབས། བོད་ནང་གི་སྐུ་ཚབ་ཀྱིས་སྤྱི་འཐུས་ཚོགས་གཙོ་གཞོན་མཆོག་དང་སྲིད་སྐྱོང་མཆོག་ལ་ཁོང་ཕྱིར་བོད་ལ་ལོག་པ་ཡིན་ན། བློ་ཕམ་པའི་གནས་ཚུལ་འདི་ཇོ་ནང་གཞིས་ལུས་མི་མང་ཚང་མར་གསལ་བཤད་བྱ་རྒྱུ་ཡིན་སྐོར་གསལ་བོ་ཞུས་ཡོད་པ་རེད་ཅེས་དང་།  ཁ་སང་གྲོས་ཚོགས་མདུན་དུ་བྱུང་བའི་གནས་ཚུལ་སྐོར་གསལ་བཤད་གནང་སོང་།     ཁ་སང་ཕྱི་དྲོར་སྤྱི་འཐུས་ཚོགས་གཙོ་མཆོག་གིས་གྲོས་ཚོགས་ཀྱི་བཞུགས་མོལ་ཚོགས་འདུའི་ནང་གླེང་སློང་ཇི་བྱུང་སྐོར་གསུངས་དོན། བཞུགས་མོལ་ཚོགས་འདུའི་ནང་སྤྱི་འཐུས་༢༩ ཙམ་གྱིས་དགོངས་ཚུལ་གསུངས་སོང་། གྲོས་ཚོགས་སྔོན་མའི་ནང་ཁྲིམས་འཆར་ཁྱེར་ནའང་མར་ཟགས་པ་རེད། ཐེངས་རེར་ཡང་བསྐྱར་ཁྱེར་བསྡད་ན་གྲོས་ཚོགས་ཀྱང་སླ་པོ་ཆགས་ཀྱི་འདུག དེ་རིང་ཉིན་གུང་ག་ཟི་དགེ་བཤེས་ཚེ་རིང་པོ་ལགས་དང་མཉམ་དུ་གནད་དོན་བྱུང་བ་དེར། སྤྱི་འཐུས་མང་པོ་བློ་ཕམ་བྱུང་སོང་ཞེས་རྒྱབ་སྐྱོར་བྱེད་མཁན་ཅུང་ཉུང་དུ་སོང་འདུག སྤྱི་འཐུས་མང་པོས་ད་ཐེངས་གྲོས་ཚོགས་ནང་ཁྱེར་ནའང་གཏན་འབེབས་བྱ་ཐུབ་ས་མ་རེད་ཅེས་གསུངས་སོང་། མ་འོངས་པ་ཡིན་ནའང་རྒྱབ་སྐྱོར་ཐོབ་ཆེད་དུ་ག་རེ་བྱེད་དགོས་མིན་སྐོར་དགོངས་པ་བཞེས་དགོས་པ་རེད། མ་འོངས་པ་ལ་བསམ་བློ་བཏང་ནས་ད་ཐེངས་འདིར་བཞུགས་མི་དགོས་པ་བྱུང་ན་ཡག་པོ་ཡོང་ས་རེད་ཅེས་འབོད་སྐུལ་ཞུ་ཡི་ཡོད། རྣམ་པ་ཚོས་མུ་མཐུད་བཞུགས་རྒྱུ་ཡིན་གསུང་ན། སྐུ་མཁྱེན། ཕྱོགས་གཅིག་ལ་བཞུགས་པ་ལས། སྤྱི་འཐུས་ཚོ་ཕེབས་ལམ་སྟོང་པར་འཇོག་རོགས། ལག་པར་འཇུ་བ་དེ་འདྲ་བྱས་ན། ཕན་ཚུན་སུས་བྱས་ནའང་ནོར་འཁྲུལ་ཆེན་པོ་རེད། གནས་ཚུལ་འདིའི་འོག་བོད་སྤྱི་ལ་མཐོང་སྟངས་དང་། བོད་ནང་གི་ཇོ་ནང་པས་དགོངས་པ་བཞེས་སྟངས་ཁྱེད་རང་ཚོས་འགྲེལ་བཤད་རྒྱག་སྟངས་ལ་རག་ལས་ཀྱི་རེད། གནད་དོན་ག་འདྲ་ཞིག་ཡིན་ནའང་དམངས་གཙོའི་འགྲོ་ལུགས་ལྟར་བྱེད་དགོས་པས། གྲོས་ཚོགས་ཀྱི་ཐག་གཅོད་དེ་འདྲ་བྱུང་བསྡད་ཡོད་རེད། རྣམ་པ་ཚོས་དགོངས་པ་བཞེས་རོགས་ཞེས་འབོད་སྐུལ་ཞུ་རྒྱུ་ཡིན། མ་འོངས་པར་ག་འདྲ་ཡོང་དེའི་སྐབས་བལྟ་རྒྱུ་རེད། གཅིག་གིས་གཅིག་ལ་ལག་པ་འཇུ་བ་དང་དེ་འདྲ་བྱས་བསྡད་ན། གནས་སྟངས་སྡུག་ཏུ་འགྲོ་བ་ལས་ཡག་ཏུ་འགྲོ་ཡི་མི་འདུག སྤྱི་འཐུས་ཚོར་དེའི་ཐོག་བསམ་ཚུལ་ཤུགས་ཆེན་པོ་འདུག ཅེས་དང་།     ཡང་ཁོང་གིས་ཇོ་ནང་གི་དགོས་འདུན་དོན་ཚན་བཞིའི་ཐོག་གསལ་བཤད་གནང་དོན། ཁྱེད་ཚོས་སྙན་ཞུ་བཏང་བ་མཉམ་དུ་༧རྒྱལ་བ་རིན་པོ་ཆེའི་བཀའ་ཡིག་ཡོད་པ་དེ་ང་ཚོས་ཀློག་གི་ཡོད་ལ། དེའི་ནང་ད་སྔ་བར་དུ་མཐུན་རྐྱེན་སྦྱར་བ་ཡིན། མ་འོངས་པར་ཡང་སྦྱར་གྱི་ཡིན་པ་གསུངས་པ་དེར་སྤྱི་འཐུས་ཀྱི་ངོས་ནས་དེ་ལས་མཐོང་ཚུལ་གཞན་པ་གང་ཡང་མེད།  ཆོས་ཚོགས་ཐེངས་༡༡ པའི་ཐོག་གི་གྲོས་ཆོད་ནང་ཇོ་ནང་པ་དེ་ལྟ་གྲུབ་རང་རྐྱ་འཕེར་བའི་ཆོས་བརྒྱུད་ཅིག་ཡིན་པ་དེ་མ་རེད་ཅེས་སྤྱི་འཐུས་ལྷན་ཚོགས་ཀྱི་སྤྱི་འཐུས་སུ་གཅིག་གིས་ལབ་མ་མྱོང་། དེ་ལ་ངོས་ལེན་ཡོད།  ཟམ་གདོང་རིན་པོ་ཆེ་བཀའ་བློན་ཁྲི་པ་ཡིན་པའི་སྐབས་ཀྱི་གནས་སྟངས་དེར་ད་དུང་འགྱུར་བ་སོང་ཡོད་མ་རེད། རིན་པོ་ཆེའི་ཕྱག་བྲིས་ནང་ཇོ་ནང་པར་ཆོས་བརྒྱུད་སྤྱི་མཚུངས་ཀྱི་མཐུན་འགྱུར་ག་རེ་དགོས་ནའང་དེ་སྔོན་སྦྱར་ཡོད། མ་འོངས་པར་སྦྱར་གྱི་ཡིན། སྤྱི་འཐུས་མ་རག་པའི་རྒྱུ་མཚན་གྱིས་ཇོ་ནང་པའི་ལུང་རྟོགས་བསྟན་པ་ལ་ཉམས་རྒུད་འགྲོ་བ་གང་ཡང་མཐོང་གི་མེད་གསུངས་ཡོད་པ་རེད། ཅེས་གསུངས་ཡོད་འདུག     ཡང་སྐབས་དེར་སྲིད་སྐྱོང་བློ་བཟང་སེང་གེ་མཆོག་གིས་གསུངས་དོན།  དམངས་གཙོའི་འགྲོ་ལུགས་ལྟར་ཁྲིམས་བཟོ་ལྷན་ཚོགས་ནས་ཐག་གང་བཅད་པ་དེ་འཛིན་སྐྱོང་གིས་ལག་བསྟར་བྱེད་དགོས་རེད། མཚམས་རེར་བཀའ་ཤག་ཡིན་ནའང་གྲོས་ཚོགས་ནང་གྲོས་ཆོད་ཁྱེར་སྐབས། རྒྱབ་སྐྱོར་ཡོད་པ་དང་མེད་པ་གཉིས་ཀ་ཡོང་གི་རེད། དམངས་གཙོའི་སྒྲིག་འཛུགས་ལ་བརྩི་བཀུར་དགོས་པ་གལ་ཆེན་པོ་རེད། བཀའ་བློན་ཁྲི་པ་ཟམ་གདོང་རིན་པོ་ཆེས་བཀའ་ཡིག་གནང་བ་བཞིན་དེ་ལག་བསྟར་བྱེད་ཀྱི་ཡོད་པ་རེད། དམིགས་བསལ་ཚོགས་ཆེན་སྐབས་ཡིན་ནའང་ས་གནས་ཚང་མའི་སྐུ་ཚབ་ཡོད་པ་བཞིན། ཇོ་ནང་པར་དམིགས་བསལ་རྐུབ་སྟེགས་ཕུལ་ཡོད་པ་རེད་། བླ་ཆེན་ཁག་གི་ཚོགས་ཆེན་ཡིན་ནའང་ཇོ་ནང་ཆོས་བརྒྱུད་ལ་ཟུར་ཉན་མ་ཡིན་པའི་ཞབས་བཀྱག་གཉིས་ཕུལ་ཡོད། རང་རྐྱ་འཕེར་བའི་ཆོས་བརྒྱུད་ལ་བརྩི་ཡི་ཡོད་ཅེས་པ་དེ་ཡིག་ཐོག་གཅིག་པུ་མ་ཡིན་པར། ༧གོང་ས་མཆོག་གི་དགོངས་གཞི་ལྟར་ལག་བསྟར་འགྲོ་བཞིན་ཡོད་ལ། ཆུང་ཙག་ཐོག་ནས་སློབ་ཡོན་དང་རིགས་གཅིག་རྐང་འཛིན་ག་རེ་གནང་གི་ཡོད་ནའང་། ཆོས་བརྒྱུད་སྤྱི་ཡོངས་ལ་ཕུལ་བ་དེ་ཇོ་ནང་ལ་ཡང་གནང་གི་ཡོད། མ་འོངས་པར་མཐུན་རྐྱེན་ག་རེ་དགོས་ན་འབུལ་རྒྱུ་ཡིན། གནས་ཚུལ་མ་ལྷག་པར་འབད་བརྩོན་གནང་ན་ཡག་གི་རེད། བོད་པའི་ནང་ཁུལ་དུ་གནས་ཚུལ་བྱུང་འདུག་ཟེར་བ་བྱུང་ན། སྤྱི་ཡོངས་ལ་བློ་ཕམ་ཡོང་གི་རེད། དགོངས་པ་རྒྱ་ཆེན་པོ་བཞེས་རོགས། ཞེས་གསུངས་འདུག     ཟླ་འདིའི་ཕྱི་ཚེས་ ༡༦ ཉིན་ཚོགས་དྲུང་ལས་ཁུངས་ནས་ཇོ་ནང་འགྲོ་ཕན་ལྷན་ཚོགས་ཀྱིས་ཕུལ་བའི་འབོད་སྐུལ་དོན་ཚན་ ༤ ཡི་ཐོག་གསལ་བཤད་ཅིག་གནང་བའི་ནང་། ཀ ཞུ་དོན་དོན་ཚན་དང་པོའི་ཐད། བྱུང་རིམ་ཆ་ཚང་མཁྱེན་ཆུབ་ལྟར་བོད་མི་མང་སྤྱི་འཐུས་སྐབས་ ༡༥ པའི་གྲོས་ཚོགས་ཚོགས་དུས་ ༩ ཐོག་གཞུང་འབྲེལ་བཅའ་ཁྲིམས་བསྐྱར་བཅོས་ཀྱི་ཁྲིམས་འཆར་འབུལ་ལམ་ཞུས་པའི་བར་འགན་འཁུར་ཆེ་བཞེས་མང་གཙོའི་འགྲོ་ལུགས་ལྟར་ཞུས་ཡོད་པས་རྩིས་མེད་གསུངས་པའི་ཚིག་བརྗོད་ཡོང་ཤེས་སྟངས་མེད་པ་ཡིན།   ཁ ཞུ་དོན་དོན་ཚན་གཉིས་པའི་ཐད། གྲོས་ཚོགས་ནང་བཀུར་འོས་སྤྱི་འཐུས་རྣམ་པས་བགྲོ་གླེང་དང་དགོངས་འཆར་ཇི་གནང་བ་རྣམས་དོ་བདག་སྤྱི་འཐུས་སོ་སོས་འགན་འཁུར་ཁུངས་སྐྱེལ་གནང་རྒྱུ་ཞིག་ལས་ལྷན་ཚོགས་ནས་ལམ་འདེབས་གསལ་བཤད་གནང་ལམ་མེད།   ག ཞུ་དོན་དོ་ཚན་གསུམ་པའི་ཐད། ཞུ་སྙན་སྔ་རྗེས་རིམ་པར་བཀའ་ལན་དང་འགན་ཁུར་གང་ཡོང་བཞེས་ཡོད་པ་དང་། ལྷག་པར་ཆོས་རིག་ལས་ཁུངས་ལ་ཚོགས་ཆུང་ཟུར་འཛུགས་ཀྱིས་ཞིབ་འཇུག་གནང་དགོས་འཛིན་སྐྱོང་ལ་གསུངས་ཁྱབ། མཐའ་མ་གྲོས་ཚོགས་སུ་གཞུང་འབྲེལ་བཅའ་ཁྲིམས་བསྐྱར་བཅོས་ཀྱི་ཁྲིམས་འཆར་བསྣམས་པའི་བར་བཅས་འཚེམས་ལུས་མེད་པ་གནང་དགོས་ཡོད་པ་ལས་རྩིས་མེད་གནང་རིགས་མེད།     ང ཞུ་དོན་བཞི་པའི་ཐད། བཙན་བྱོལ་བོད་མིའི་ཆོས་དོན་ལྷན་ཚོགས་ཀྱི་ཁྲིམས་ཡིག་གྲོས་ཚོགས་ནས་གཏན་འབེབས་གནང་བ་ཙམ་ལས་ད་ཕན་ཆ་ཚང་བ་གང་ཡང་ལག་བསྟར་ཐུབ་ཀྱི་མེད་པའི་གནས་སྟངས་མཁྱེན་ཆུབ་ལྟར་དང་། ད་ལམ་ཞུ་དོན་ཐད་བོད་མི་མང་སྤྱི་འཐུས་རྒྱས་འཛོམས་བཞུགས་མོལ་ལྷན་འཛོམས་ཤིག་འཕྲལ་མྱུར་གནང་འཆར་ལྟར་དེ་མཚམས་གསལ་ཆ་ཡོང་ངེས། ཞེས་བཀོད་འདུག   གསར་འགོད་པ། པདྨ་རྒྱལ།