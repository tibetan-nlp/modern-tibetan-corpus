
རང་སྲེག་གནང་མཁན་ཁོང་གི་གནས་ཚུལ་ཞིབ་ཕྲ་འཐོན།

ཁ་སང་རྨ་ཆུ་རྫོང་ཐོག་ཏུ་བོད་པའི་རང་དབང་འཐབ་རྩོད་ཆེད་རང་ལུས་མེར་བསྲེགས་གནང་མཁན་ཁོང་གི་མིང་ལ་བཀྲ་ཤིས་རབ་བརྟན་ཟེར་ཞིང་རང་ལོ་སོ་གཅིག་ཡིན་འདུག བོད་ནས་འདི་གར་གནས་ཚུལ་འབྱོར་བ་ལྟར་ན། ཁ་སང་བོད་ནང་གི་ཕྱི་དྲོའི་ཆུ་ཚོད་ ༦།༡༥ ཙམ་ལ་རྨ་ཆུ་རྫོང་ཐོག་གི་རྨ་ཆུ་ལམ་གྱི་སྲང་བར་དུ། བོད་པའི་བདེན་དོན་ཆེད་རྒྱ་ནག་གཞུང་ལ་ངོ་རྒོལ་གྱིས་རང་ལུས་མེར་བསྲེགས་གནང་མཁན་ཁོང་གི་མིང་ལ་བཀྲ་ཤིས་རབ་བརྟན་ཟེར་ཞིང་རང་ལོ་ ༣༡ ཡིན་འདུག ཁོང་རྨ་ཆུ་རྫོང་ཁྲོ་ཁོ་སྨད་མ་ཡུལ་ཚོའི་བྲག་ཐོ་རུ་ཆེན་གྱི་རྟེའུ་༼དུས༽ཤུལ་རུ་སྐོར་གྱི་མི་ཡིན་པ་དང་། ཁོང་གི་ཕ་མིང་ལ་རྟམ་པེ་དང་མ་མིང་ལ་སྒྲོལ་དཀར་སྐྱིད་ཟེར་ཞིང་ཕ་མ་གཉིས་ཚེ་འདས་ཡིན་འདུག ད་ལྟ་ཁོང་ག་ཤུལ་དུ་བཟའ་ཟླ་དང་བུ་ཕྲུག་གཉིས་ལྷག་ཡོད་འདུག བཀྲ་ཤིས་རབ་བརྟན་ལགས་ནི། ཕྱི་ལོ་ ༢༠༡༢ ཟླ་ ༣ ཚེས་ ༣ ཉིན་རྒྱ་ནག་གཞུང་ལ་ཞི་རྒོལ་རང་སྲེག་གནང་མཁན་རྒྱལ་གཅེས་དཔའ་མོ་ཚེ་རིང་སྐྱིད་ཀྱི་ཕ་བསོད་ནམས་ཡེ་ཤེས་ཀྱི་ཕུ་བོའི་བུ་ཡིན་འདུག་ལ། ཚེ་རིང་སྐྱིད་དང་ཁོང་གཉིས་ཀྱིས་རང་ལུས་མེར་བསྲེགས་གནང་བའི་ས་ཆའང་གཅིག་པ་ཡིན་འདུག ཁོང་གིས་ཉིན་དེར་རྨ་ཆུ་ལམ་གྱི་སྔོ་ཚལ་ཁྲོམ་རྭ་ནས་རང་ལུས་མེ་རུ་སྒྲོན་ཏེ། མེ་ལྕེའི་ཁྲོད་ནས་ “རྒྱལ་བ་རིན་པོ་ཆེ་སྐུ་ཚེ་ཁྲི་ལོ་བརྟན་པར་ཤོག རྒྱལ་བ་རིན་པོ་ཆེ་བོད་ལ་ཕེབས་འཇུག་དགོས།” ཞེས་འབོད་སྒྲ་སྒྲོག་བཞིན་གོམ་པ་བརྒྱ་ལྷག་ཕྱིན་ཏེ་ས་རུ་འགྱེད་ཡོད་འདུག དེ་རྗེས་ཀྱི་སྐར་མ་ཉི་ཤུ་ཙམ་ལ་རྒྱ་གཞུང་ཉེན་རྟོག་པ་འབྱོར་ཏེ་སྐུ་ཕུང་བཙན་འཁྱེར་བྱས་ཡོད་འདུག དེ་རིང་ཕྱི་ཚེས་ ༩ ཉིན་སྔ་དྲོར་འདས་པོ་ཁོང་གི་བཟའ་ཟླ་བུ་ཕྲུག་རྣམས་ཉེན་རྟོག་པས་རྫོང་སྤྱི་བདེ་ལས་ཁུངས་ལ་བཙན་འཁྲིད་བྱས་ཡོད་པ་དང་། དེའི་རྗེས་ནང་མི་གཉེན་ཉེ་ཁག་ཅིག་རྫོང་ཉེན་རྟོག་ཁང་དུ་འདས་པོའི་སྐུ་ཕུང་ལེན་དུ་ཕྱིན་པའང་འཛིན་བཟུང་བྱས་ཡོད་འདུག་ལ། ད་ལྟ་རྨ་ཆུ་རྫོང་ཐོག་ཏུ་དམག་མི་མང་པོ་འགྲེམ་འཇོག་བྱས་ཡོད་འདུག ད་ལྟ་དུང་ཁོང་གིས་གཞན་ལ་སྐུལ་མ་གནང་སྟེ་བྲིས་པའི་རྒྱ་ཡིག་ཐོག་འཁོད་པའི་ཞལ་ཆེམས་ཡེ་གེ་ཞིག་ཀྱང་ཤུལ་དུ་བཞག་གནང་ཡོད་འདུག ༢༠༡༢ ཟླ་ ༣ ཚེས་ ༣ ཉིན་ཚེ་རིང་སྐྱིད་ལགས་ཀྱིས་རང་ལུས་མེར་བསྲེགས་གནང་སྐོར་བོད་ཀྱི་དུས་བབ་ནང་འཁོད་དོན། “ཟླ་འདིའི་ཕྱི་ཚེས་ ༣ ཉིན་གྱི་བོད་ནང་གི་ཕྱི་དྲོ་ཆུ་ཚོད་ ༣ པ་ཡས་མས་སུ། མདོ་སྨད་རྨ་ཆུ་རྫོང་ཁྲོ་ཁོ་སྨད་མ་ཞང་གི་ཕ་བསོད་ནམས་ཡེ་ཤེས་ཀྱི་རང་ལོ་ ༡༩ ཡིན་པའི་བུ་མོ། རྨ་ཆུ་རྫོང་བོད་ཡིག་སློབ་འབྲིང་གི་སློབ་མ་ཚེ་རིང་སྐྱིད་ལགས་ཀྱིས། ཉིན་དེར་རྨ་ཆུ་རྫོང་རྨ་ཆུ་ལམ་དུ་ཡོད་པའི་སྔོ་ཚལ་ཁྲོམ་རའི་ཉེ་འགྲམ་གྱི་ར་སྐོར་ཞིག་གི་ནང་ལུས་ལ་སྣུམ་བླུགས་པ་དང་མེར་བསྒྲོན་ཏེ། སྔོ་ཚལ་ཁྲོམ་རའི་ཁྲོམ་གཞུང་དུ་ཐོན་སྐབས། སྔོ་ཚལ་བཙོང་མཁན་གྱི་རྒྱ་རིགས་ཚོང་པ་ཚོས་རྡོ་རུབ་བརྒྱབ་པ་དང་། དྲག་ཆས་ཉེན་རྟོག་པ་བསླེབས་ཏེ་རྡོ་དང་ལྕག་དབྱུག་གིས་གཞུས་ཏེ་ལུས་སྟེང་གི་མེ་བསད་རྗེས་འདས་གྲོངས་སུ་ཕྱིན་ཡོད་ཀྱང་། ཉེན་རྟོག་པས་ཁོ་མོའི་སྐུ་ཕུང་ནང་མིར་རྩིས་སྤྲོད་མ་བྱས་པར་བཙན་འཁྱེར་བྱས་ཡོད་འདུག” ཞེས་འཁོད་འདུག