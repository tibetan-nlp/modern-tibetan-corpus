
ཉི་ཧོང་གི་དཀའ་སྡུག་དང་རྒྱ་ནག་གི་སྤྲོ་སྐྱིད།

ཉི་ཧོང་ནང་བསྟུད་མར་ཚད་རིམ་ ༦.༤ དང་ ༧.༣ ཅན་གྱི་ས་ཡོམ་བརྒྱབ་སྟེ་ཁ་སང་བར་ཡུལ་མི་ ༥༠ ལྷག་འདས་གྲོངས་དང་ཡུལ་མི་ ༢༢༠༠ ལྷག་ལ་རྨས་སྐྱོན་ཕོག་ཡོད་འདུག ཁ་སང་ཉི་ཧོང་དུས་བབ་ (japan times) དྲ་ཚིགས་སྟེང་གནས་ཚུལ་སྤེལ་བ་ལྟར་ན། རེས་གཟའ་སྤེན་པའི་ཞོགས་པའི་ཐོ་རངས་ཁར་ཉི་ཧོང་གི་ལྷོ་ནུབ་རྒྱུད་ཀྱི་ཀེའུ་ཤཱུ་གླིང་ཕྲན་ (Kyushu) གྱི་ཀུ་མ་མོ་ཊོ་གྲོང་ཁྱེར་ (Kumamoto) དང་ཨེ་ཊ་ (Oita) མཚོ་ཁུལ་དུ་སྔ་རྗེས་སུ་བསྟུད་མར་ཚད་རིམ་ ༦.༤ དང་ ༧.༣ ཅན་གྱི་ས་ཡོམ་བརྒྱབ་སྟེ་ཁ་སང་བར་ཡུལ་མི་ ༥༠ ལྷག་འདས་གྲོངས་དང་ཡུལ་མི་ ༢༢༠༠ རྨས་སྐྱོན་ཕོག་ཡོད་པ་དང་། ས་ཡོམ་བྱུང་སའི་ས་ཁུལ་དེ་དག་གི་མི་ཚང་ ༡༠༠, ༠༠༠ གློག་མེད་པའི་དཀའ་ངལ་དང་། མི་ཚང་ ༤༠༠,༠༠༠ འཐུང་ཆུ་མེད་པའི་དཀའ་ཁག་ལ་འཕྲད་ཡོད་པ་མ་ཟད། ཡུལ་མི་ ༢༤༠,༠༠༠ ལྷག་བདེ་འཇགས་ས་ཁུལ་གཞན་ལ་གནས་སྤོར་དགོས་བྱུང་ཡོད་འདུག རེས་གཟའ་ཉི་མའི་ཉིན་ནས་ཉི་ཧོང་གི་ཉེན་རྟོག་པ་དང་མེ་གསོད་རུ་ཁག ཛ་དྲག་མྱུར་སྐྱོབ་རུ་ཁག་བཅས་མཉམ་འབྲེལ་ཐོག་མྱུར་སྐྱོབ་དམག་མི་ ༢༠,༠༠༠ ལྷག་གིས་ས་ཡོམ་གོད་ཆག་ཁྲོད་ཀྱི་ཡུལ་མི་ཚོ་མྱུར་སྐྱོབ་བཞིན་ཡོད་ཅིང་། ད་དུང་ཡུལ་མི་བརྒྱ་ཕྲག་མང་པོ་རྡིབ་སྐྱོན་བྱུང་བའི་ཁང་རྩེག་འོག་ཤོར་བ་དང་བོར་བརླག་བྱུང་ཡོད་འདུག རེས་ཟླ་བའི་ཉིན་བོད་མིའི་སྐྱབས་མགོན་༧གོང་ས་མཆོག་གིས་ཨེ་ཁུ་ཌོར་དང་ཉི་ཧོང་གཉིས་ནང་ས་ཡོམ་གྱི་གོད་ཆག་ཚབས་ཆེན་ཕོག་སྟེ་མི་མང་པོའི་ཚེ་སྲོག་ཤོར་བ་མ་ཟད། ཡུལ་མི་མང་པོར་རྨས་སྐྱོན་དང་། སྡོད་ཁང་དང་གཞུང་ལམ་སོགས་ཞིག་རལ་དང་རྡིབ་སྐྱོན་བྱུང་བའི་དཀའ་སྡུག་འོག་གནས་བཞིན་ཡོད་སྟབས། ཁོང་ཉིད་ཀྱིས་དབྱིན་ཡིག་གི་ལམ་ནས་ཨེ་ཁུ་ཌོར་གྱི་སྲིད་འཛིན་ར་ཧྥིལ་ཁོ་རེ་ (Rafael Correa) དང་ཉི་ཧོང་གི་སྲིད་བློན་ཤཱིན་ཙོ་ཨ་བྷི་ (Shinzo Abe) རྣམ་གཉིས་ལ་ཐུགས་གསོའི་གསུང་འཕྲིན་ཞིག་བསྩལ་བའི་ནང་། “ངས་རང་བཞིན་གྱི་འབྱུང་བའི་གོད་ཆག་ལ་བརྟེན་ནས་ཚེ་སྲོག་ཤོར་བ་རྣམས་ཀྱི་ཆེད་དུ་སྨོན་ལམ་རྒྱག་གི་ཡོད། དེ་དག་གི་ཤུལ་ལུས་ནང་མི་རྣམས་ཀྱི་གཙོས་པའི་གོད་ཆག་གི་གནོད་འཚེ་ཕོག་མཁན་ཡོངས་ལ་གདུང་སེམས་མཉམ་སྐྱེད་དང་སེམས་གསོ་ཞུ་རྒྱུ་ཡིན་”ཞེས་དང་། ཡང་ཁོང་ཉིད་ཀྱིས”ང་རང་ཤེས་རབ་སྙིང་པོ་རྒྱུན་འདོན་བྱེད་མཁན་གྱི་ནང་པའི་དགེ་སློང་ཞིག་ཡིན་པའི་ངོས་ནས། ཉི་ཧོང་གི་ནང་པ་རྣམས་ཀྱིས་ད་ལྟ་དང་མ་འོངས་པར་ཤེས་རབ་སྙིང་པོ་མང་ཙམ་འདོན་རྒྱུ་གལ་ཆེན་པོར་མཐོང་གིན་འདུག དེ་བཏོན་ན་རྩ་ཆེའི་ཚེ་སྲོག་ཤོར་བ་རྣམས་ལ་ཕན་ཐོགས་པ་མ་ཟད། མ་འོངས་པར་གོད་ཆག་དེའི་རིགས་སྔོན་འགོག་ལ་ཡང་ཕན་ཐོགས་ཡོད། ང་ཚོས་འདི་ག་དྷ་རམ་ས་ལར་ཀུན་སློང་དེ་བཟུང་ནས་ཤེས་རབ་སྙིང་པོ་འབུམ་གཅིག་བགྲང་བཞིན་ཡོད་”ཅེས་གསུངས་འདུག གཞན། རྒྱ་ནག་གི་སྤྱི་ཚོགས་བརྒྱུད་ལམ་ཝེ་པོ་ (weibo) དང་སྐད་ཕྲིན་ (Wechat) སོགས་སུ་ཐོན་པའི་གནས་ཚུལ་ལྟར་ན། རྒྱ་ནག་ཧྲན་ཞེ་ཞིང་ཆེན་གྱི་ཞི་ཨན་གྲོང་ཁྱེར་གྱི་རྒྱ་རིགས་ཟ་ཁང་ཞིག་གི་མདུན་དོས་སུ་འཕྲེད་དར་རིང་པོ་ཞིག་སྦྱར་ཏེ། ཉི་ཧོང་ལ་ས་འགུལ་བརྒྱབ་པར་རྟེན་འབྲེལ་ཆེད། དོ་ནུབ་གསོལ་མགྲོན་ཁང་འདིའི་ནང་ཕེབས་མཁན་སྐུ་མགྲོན་ཡོངས་ལ་ཝུ་ཆང་རིན་མེད་གཏོང་རྒྱུ་ཡིན་ཞེས་སོགས་བཀོད་དེ། དགོང་མོ་དེར་ཟས་དང་ཝུ་ཆང་སོགས་རིན་མེད་བཏང་སྟེ་ཉི་ཧོང་གི་ས་ཡོམ་གོད་ཆག་ལ་དགའ་མགུའི་སྤྲོ་ཚོགས་བསྡུས་ཡོད་འདུག་པར་སྤྱི་ཚོགས་བརྒྱུད་ལམ་ཁག་ཏུ་གླེང་སློང་ཆེན་པོ་བྱུང་ཡོད། ན་ནིང་སི་ཁྲོན་ཞིང་ཆེན་དུ་བྱུང་བའི་ས་འགུལ་གོད་ཆག་སྐབས་སུ། ཉི་ཧོང་མི་མང་གིས་སི་ཁྲོན་རྒྱ་རིགས་ཡུལ་མི་ཚོར་རོགས་དངུལ་བསྡུ་རུབ་དང་སེམས་གསོའི་ཞུ་འཕྲིན་སོགས་སྤྲེངས་ཡོད་པ་རེད།   གསར་འགོད་པ། པདྨ་རྒྱལ།