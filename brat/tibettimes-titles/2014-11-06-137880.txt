
བོད་རིགས་ལས་བྱེད་ལ་རྡུང་རྡེག་གཏོང་རྒྱུ་ཡིན་ཟེར།

ཁ་སང་བོད་རང་སྐྱོང་ལྗོངས་ཀྱི་མགོ་ཁྲིད་ཀྱིས་༧གོང་ས་མཆོག་ལ་དད་གུས་ཞུ་མཁན་གྱི་བོད་རིགས་ལས་བྱེད་ཚོར་ཉེས་ཆད་ལྕི་མོ་གཅོག་རྒྱུ་ཡིན་སྐོར་བསྒྲགས་འདུག ཟླ་འདིའི་ཚེས་ ༥ ཉིན་རྒྱ་ནག་གི་གཞུང་འབྲེལ་གསར་འགྱུར་བརྒྱུད་ལམ་ཁག་ཏུ་གནས་ཚུལ་ཐོན་པ་ལྟར་ན། རྒྱ་ནག་དབུས་སྒྲིག་ཁྲིམས་ཞིབ་བཤེར་ལྷན་ཁང་གི་མགོ་ཁྲིད་ཡེ་ཏུང་སུང་ (Ye Dongsong) གིས་གཞུང་འབྲེལ་བརྒྱུད་ལམ་ཁག་ཏུ་བོད་རང་སྐྱོང་ལྗོངས་ཀྱི་མགོ་ཁྲིད་ངོས་ནས་བོད་ཀྱི་བརྟན་ལྷིང་སྲུང་སྐྱོབ་དང་བོད་རྒྱ་ནག་ནས་ཁ་བྲལ་གཏོང་མཁན་ལ་རྒོལ་རྡུང་གཏོང་དགོས་སྐོར་བརྗོད་ཡོད་དང་། ཁ་སང་བོད་རང་སྐྱོང་ལྗོངས་ཀྱི་མགོ་ཁྲིད་ཁྲེན་ཆོན་གོ་ཡིས་༧གོང་ས་མཆོག་དང་བཙན་བྱོལ་བོད་མིའི་སྒྲིག་འཛུགས་ལ་དད་གུས་རྒྱབ་སྐྱོར་ཞུ་མཁན་གྱི་བོད་རིགས་ལས་བྱེད་དག་ལ་ཉེས་ཆད་ལྕི་མོ་གཅོད་རྒྱུ་ཡིན་སྐོར་བསྒྲགས་འདུག རྒྱ་ནག་དབུས་སྒྲིག་ཁྲིམས་ཞིབ་བཤེར་ལྷན་ཁང་གི་མགོ་ཁྲིད་ཡེ་ཡུང་སུང་གིས་གཞུང་འབྲེལ་བརྒྱུད་ལམ་གོ་ལའི་དུས་བབ་ (Global Times) ཐོག་བརྗོད་དོན། “བོད་ནང་གི་ལས་བྱེད་མང་པོ་ཞིག་ལ་ལངས་ཕྱོགས་བརྟན་པོ་མེད་པ་མ་ཟད། གཞི་རིམ་ལས་བྱེད་མང་པོ་ཞིག་གིས་ལྐོག་ཟ་རུལ་སུངས་ཕོན་ཆེན་བྱས་ཡོད་སྟབས། འབྲེལ་ཡོད་མགོ་ཁྲིད་ཀྱིས་བོད་རྒྱ་ནག་ནས་ཁ་བྲལ་གཏོང་མཁན་ལ་རྡུང་རྡེག་དང་། ལྐོག་ཟ་རུལ་སུངས་རྩ་མེད་བཏང་སྟེ། བོད་ནང་བརྟན་ལྷིང་དང་དཔལ་འབྱོར་འཕེལ་རྒྱས་ཡོང་བ་བྱ་དགོས།” ཞེས་བརྗོད་འདུག ཁ་སང་བོད་རང་སྐྱོང་ལྗོངས་ཀྱི་མགོ་ཁྲིད་ཁྲེན་ཆོན་གོ་ཡིས་བོད་ལྗོངས་ཉིན་རེའི་ཚགས་པར་སྟེང་། “ང་ཚོས་ལྐོག་ཟ་རུལ་སུངས་རྩ་མེད་བཟོ་རྒྱུར་སྔར་ལྷག་ཤུགས་སྣོན་རྒྱག་རྒྱུ་ཙམ་མ་ཟད། ཏཱ་ལའི་བླ་མ་སྐུ་ཕྲེང་ ༡༤ པ་དང་ཏཱ་ལའི་རུ་ཁག་ལ་རྒྱབ་སྐྱོར་བྱས་ཏེ་བོད་རྒྱ་ནག་ནས་ཁ་བྲལ་ལས་འགུལ་དང་བྱ་སྤྱོད་སྤེལ་མཁན་དག་ལ་ཁྲིམས་ལྟར་རྡུང་རྡེག་ཚ་ནན་གཏོང་རྒྱུ་ཡིན།” ཞེས་ལན་འདེབས་བྱས་འདུག རྒྱ་གཞུང་གི་ལས་བྱེད་མང་པོ་ཞིག་གིས་ཆོས་ལུགས་ལ་དད་ཞེན་ཆེན་པོ་བྱེད་བཞིན་ཡོད་སྟབས། ཉེ་ལམ་རྒྱ་གཞུང་གིས་ཆོས་ལུགས་ལ་དད་པ་བྱེད་མི་ཆོག་པའི་བཀའ་རྒྱ་བཏང་ཡོད་པ་མ་ཟད། བོད་དང་ཤིན་ཅང་ཁུལ་དུ་དམ་དྲག་ཆེ་རུ་བཏང་སྟེ། འདི་ལོའི་ཟླ་ ༧ ཚེས་ ༡༣ ཉིན་ནས་བཟུང་རྒྱ་ནག་དབུས་སྒྲིག་ཁྲིམས་ལྷན་ཁང་གིས་ཞིབ་འཇུག་ཚོགས་ཆུང་ཞིག་ཆེད་གཏོང་བྱས་ཏེ། ལྐོག་ཟ་རུལ་སུངས་ལ་རྡུང་རྡེག་གཏོང་རྒྱུའི་སྲིད་ཇུས་ལག་བསྟར་དང་། རྒྱ་གཞུང་གི་ལས་བྱེད་ནང་ནས་ཆོས་ལུགས་བྱེ་བྲག་པར་དད་མོས་བྱེད་མཁན་ཚོར་སྟངས་འཛིན་བྱེད་ཆེད། བོད་དང་སི་ཁྲོན། ཅང་སུ། ཀྲེ་ཅང་། ཤིན་ཅང་སོགས་ས་ཁུལ་ཁག་ ༡༠ ནང་རྟོག་ཞིབ་ཚོགས་ཆུང་བཏང་ཡོད་པ་མ་ཟད། ཁ་སང་བོད་རང་སྐྱོང་ལྗོངས་ཀྱི་མགོ་ཁྲིད་ཀྱིས་༧གོང་ས་མཆོག་ལ་དད་གུས་རྒྱབ་སྐྱོར་བྱེད་མཁན་གྱི་བོད་རིགས་ལས་བྱེད་དག་ལ་ཉེས་ཆད་ལྕི་མོ་གཅོད་རྒྱུ་ཡིན་སྐོར་ཕྱིར་བསྒྲགས་བྱས་ཏེ། མ་འོངས་པར་བོད་ནང་ཆོས་དད་རང་དབང་ཐད་དམ་དྲག་ཆེ་རུ་གཏོང་རྒྱུ་ཡིན་པའི་ཉེན་བརྡ་བཏང་ཡོད་འདུག རྒྱ་ནག་མི་རིགས་སློབ་གྲྭ་ཆེན་མོའི་དགེ་རྒན་ཞུང་ཀྲུང་ཤིན་ (Xiong Kunxin) གྱིས། “བོད་ནང་གི་ལས་བྱེད་མི་ཉུང་བ་ཞིག་གིས་ཏཱ་ལའི་བླ་མར་དད་གུས་རྒྱབ་སྐྱོར་བྱེད་ཀྱི་ཡོད་པ་དག་ནི་ཆོས་ལུགས་དབང་གི་ཡིན་སྟབས། གལ་ཏེ་ཁོ་ཚོས་མུ་མཐུད་ཆོས་ལུགས་རྗེས་སུ་འབྲང་ཚེ་ཧན་མི་རིགས་ཚོ་བོད་ནས་ཕྱིར་འཕུད་གཏང་སྲིད་སྟབས། ང་ཚོ་དང་གཞུང་ངོས་ནས་ཏཱ་ལའི་བླ་མར་དད་གུས་བྱེད་མཁན་གྱི་བོད་རིགས་ལས་བྱེད་ཚོར་བཟོད་སྒོམ་བྱ་ཐབས་མེད།” ཅེས་བརྗོད་འདུག ༡༩༥༩ ལོར་རྒྱ་གཞུང་གིས་བོད་ས་ཡོངས་རྗོགས་བཙན་བཟུང་བྱས་རྗེས། བོད་ནང་འགྲོ་བ་མིའི་ཐོབ་ཐང་དང་སྨྲ་བརྗོད་རང་དབང་། ཆོས་དད་རང་དབང་སོགས་ལ་དམ་དྲག་ཤུགས་ཆེ་བྱས་དང་བྱེད་མུས་ཡིན་སྟབས། གཞིས་ལུས་རྒྱ་ཆེའི་མི་མང་ཚོ་རྒྱ་གཞུང་འོག་སྡོད་ཐབས་བྲལ་ཏེ། ༡༩༨༧ དང་ ༡༩༨༨ ལོ་དང་། ༢༠༠༨ ལོ་བཅས་ནང་རྒྱ་གཞུང་གིས་བོད་ཐོག་འཛིན་པའི་སྲིད་ཇུས་ལ་ངོ་རྒོལ་ལས་འགུལ་སྤེལ་ཡོད་སྟབས། ༢༠༠༨ ལོའི་རྗེས་རྒྱ་གཞུང་གིས་བོད་ནང་དམ་དྲག་ཆེ་རུ་བཏང་སྟེ། བོད་མི་ཚོས་ ༧གོང་ས་མཆོག་གི་སྐུ་པར་སྒྲིག་གཤོམ་བྱེད་མི་ཆོག་པ་བཟོས་ཡོད་པ་མ་ཟད། དགོན་པ་ཁག་ལ་དགེ་བཙུན་གྱི་གྲངས་འབོར་གཏན་འབེབས་དང་། བོད་ནང་བོད་ཡིག་བཀོལ་སྤྱོད་ཀྱི་སྡིངས་ཆ་ཇེ་ཉུང་དུ་བཏང་བ་སོགས་བྱས་ཏེ་བོད་མི་ཚོར་ཁོང་ཁྲོ་ཆེན་པོ་བསླངས་ཡོད་སྟབས། ༢༠༠༩ ལོ་ནས་བཟུང་ད་བར་བོད་མི་ ༡༣༢ ལྷག་གིས་རང་ལུས་མེར་སྲེག་གནང་སྟེ། རྒྱ་གཞུང་གིས་འཛིན་པའི་བོད་ཐོག་སྲིད་ཇུས་ལ་ངོ་རྒོལ་བྱས་ཡོད། འགྲོ་བ་མིའི་ཐོབ་ཐང་རྩོད་ལེན་པ་ཚོས། རྒྱ་གཞུང་གིས་བོད་ནང་ཆོས་དད་རང་དབང་ལ་དམ་དྲག་ཆེ་རུ་བཏང་སྟེ། བོད་ནང་༧གོང་ས་མཆོག་གི་སྐུ་པར་སྒྲིག་གཤོམ་བྱེད་མི་ཆོག་པ་བཟོས་པ་མ་ཟད། ད་ལྟ་བོད་རིགས་ལས་བྱེད་ཚོར་ཞིབ་བཤེར་བྱེད་བཞིན་ཡོད་སྟབས། མ་འོངས་པར་བོད་ནང་ཆོས་དད་རང་དབང་དང་རིག་གཞུང་སྲུང་སྐྱོབ་ཐད་སྔར་ལྷག་དམ་དྲག་ཆེ་རུ་འགྲོ་སྲིད་པའི་ཚོད་དཔག་བྱེད་ཀྱིན་ཡོད་འདུག གསར་འགོད་པ། དོན་གྲུབ།