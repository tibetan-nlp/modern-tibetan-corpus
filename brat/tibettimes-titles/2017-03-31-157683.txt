
ཀརྨ་པ་མཐའ་ཡས་རྡོ་རྗེ་མཆོག་གིས་གསང་ཡུམ་བཞེས།

ཞྭ་དམར་རིན་པོ་ཆེ་མཆོག་གིས་ཀརྨ་པ་སྐུ་ཕྲེང་བཅུ་དྲུག་པའི་ཡང་སྲིད་དུ་ངོས་འཛིན་གནང་བའི་ཀརྨ་པ་མཐའ་ཡས་རྡོ་རྗེ་མཆོག་སྐྱ་སར་བབས་ཏེ་བུ་མོ་རིན་ཆེན་དབྱངས་འཛོམས་ལགས་དང་ཁྲུང་ས་བསྐྱོན་ཡོད་འདུག བྷི་བྷི་སི་དང་རྒྱ་གར་དུས་བབ་སོགས་སུ་གནས་ཚུལ་ཐོན་པ་ལྟར་ན། ཞྭ་དམར་རིན་པོ་ཆེ་མཆོག་གིས་ཀརྨ་པ་སྐུ་ཕྲེང་བཅུ་དྲུག་པའི་ཡང་སྲིད་དུ་ངོས་འཛིན་གནང་བའི་མཐའ་ཡས་རྡོ་རྗེ་མཆོག་ཟླ་འདིའི་ཕྱི་ཚེས་ ༢༥ ཉིན་རྒྱ་གར་རྒྱལ་ས་ལྡི་ལིར་སྐྱ་སར་བབས་ཏེ། ཁོང་གི་ཆུང་དུས་ཀྱི་གྲོགས་མོ་རིན་ཆེན་དབྱངས་འཛོམས་ལགས་དང་ཁྲུང་ས་བསྐྱོན་ཡོད་འདུག མཐའ་ཡས་རྡོ་རྗེ་མཆོག་ཕ་ཡུལ་རྫ་ཆུའི་ཁ་བ་ནས་ཡིན་པ་དང་ད་ལྟ་དགུང་གྲངས་ ༣༣ ཡིན་འདུག་ལ། ཆུང་དུས་ནས་རྒྱ་གར་དུ་ཕེབས་ཏེ་ཞྭ་དམར་རིན་པོ་ཆེ་གཙོས་པའི་དགེ་བའི་བཤེས་གཉེན་མང་དུ་བསྟེན་ཏེ་བསླབ་པ་སློབ་གཉེར་གནང་ཡོད་དང་། བུ་མོ་རིན་ཆེན་དབྱངས་འཛོམས་ལགས་ཕ་ཡུལ་འབྲུག་ཡུལ་ནས་ཡིན་པ་དང་ད་ལྟ་རང་ལོ་ ༣༦ ཡིན་འདུག་ལ། ཆུང་དུས་འབྲུག་ནས་སློབ་སྦྱོང་ཐོན་རྗེས་རྒྱ་གར་དང་ཡུ་རོབ་སོགས་སུ་མཐོ་རིམ་སློབ་གཉེར་གནང་ཡོད་འདུག མཐའ་ཡས་རྡོ་རྗེ་མཆོག་གིས་གསུང་འཕྲིན་ཞིག་བསྩལ་བའི་ནང་། ཁོང་སྐྱ་སར་འབབ་རྒྱུར་ཐག་བཅད་པ་དེས་ཁོང་སྒེར་ཙམ་མ་ཡིན་པར། ཀརྨ་བཀའ་བརྒྱུད་ཀྱི་རྒྱུད་འཛིན་ཐོག་ལའང་བཟང་ཕྱོགས་ཀྱི་ཤུགས་རྐྱེན་ཐེབས་པར་ཡིད་ཆེས་བྱེད་ཀྱི་ཡོད་པ་དང་། མ་འོངས་པར་ཁོང་གིས་དགེ་ཚུལ་སློང་གི་སྡོམ་པ་གནང་རྒྱུ་ཕུད་པའི་ཀརྨ་པའི་བྱེད་སྒོ་རྣམ་བཞག་ཡོངས་རྗོགས་སྔར་རྒྱུན་ལྟར་མཇུག་སྐྱོང་གནང་རྒྱུ་ཡིན་པ་དང་། དགེ་ཚུལ་སློང་གི་སྡོམ་པ་གནང་བའི་ཐུགས་འགན་དེ་སྐྱབས་རྗེ་འཇམ་མགོན་ཀོང་སྤྲུལ་རིན་པོ་ཆེ་མཆོག་གིས་བཞེས་རྒྱུ་ཡིན་སྐོར་སོགས་གསུངས་ཡོད་འདུག དཔལ་རྒྱལ་བ་ཀརྨ་པ་སྐུ་ཕྲེང་བཅུ་དྲུག་པ་རིག་པའི་རྡོ་རྗེ་མཆོག་ལ་ཡང་སྲིད་གཉིས་བྱུང་ཡོད་པ་དང་། རྒྱ་གར་དྷ་རམ་ས་ལའི་རྒྱུད་སྟོད་དུ་གནས་བཞུགས་ཨོ་རྒྱན་འཕྲིན་ལས་རྡོ་རྗེ་མཆོག་ནི་སི་ཏུ་རིན་པོ་ཆེ་དང་རྒྱལ་ཚབ་རིན་པོ་ཆེ་རྣམ་གཉིས་ཀྱིས་ངོས་འཛིན་གནང་ཡོད་པ་དང་། ཐེངས་འདིར་སྐྱ་སར་བབ་པའི་མཐའ་ཡས་རྡོ་རྗེ་མཆོག་སྐུ་གཤེགས་དམ་པ་ཞྭ་དམར་སྐུ་ཕྲེང་བཅུ་བཞི་པ་ཆོས་ཀྱི་བློ་གྲོས་མཆོག་གིས་ངོས་འཛིན་གནང་ཡོད་འདུག དཔལ་རྒྱལ་བ་ཀརྨ་པ་ཨོ་རྒྱན་འཕྲིན་ལས་རྡོ་རྗེ་མཆོག་གིས་གསུང་འཕྲིན་ཞིག་བསྩལ་ཏེ། ཐེངས་འདིར་ཀམ་ཚང་བཀའ་བརྒྱུད་ནང་ཁུལ་དུ་བྱུང་བའི་གནས་ཚུལ་དེར་སྤྱི་ཚོགས་ནང་གླེང་སློང་མང་པོ་འབྱུང་སྲིད་པ་དང་། ལྷག་པར་དུ་ཕན་ཚུན་ལ་ཚིག་མཚོན་སྐུར་འདེབས་རིགས་འབྱུང་སྲིད་སྟབས། ཆོས་བརྒྱུད་བླ་བརྒྱུད་གཅིག་པ་ནང་ཁུལ་ཕན་ཚུན་སྐྱོན་བརྗོད་སྐུར་འདེབས་རིགས་མི་གནང་བར། ཚང་མས་དགོངས་པ་ཆེ་བཞེས་ཐོག་གཟབ་ནན་དང་རང་ཚུགས་མ་ཤོར་གཞན་སེམས་མ་དཀྲུག་པའི་ཐོག་ནས་གུ་ཡངས་བསམ་ཤེས་གནང་དགོས་པའི་འབོད་སྐུལ་གནང་ཡོད་འདུག གསར་འགོད་པ། པདྨ་རྒྱལ།