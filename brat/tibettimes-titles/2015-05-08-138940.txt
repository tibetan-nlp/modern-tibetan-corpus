
སྣེ་ལེན་ལས་བྱེད་ཅིག་ལ་མེ་མདས་བརྒྱབ་འདུག

དེ་རིང་ཐོ་རངས་ཙམ་ལ་དྷ་རམ་ས་ལའི་དབུས་སྣེ་ལེན་ཁང་གི་ལས་བྱེད་ཅིག་ལ་མེ་མདས་བརྒྱབ་སྟེ་ད་ལྟ་ཅན་དྷི་གྷར་སྨན་ཁང་དུ་ཡོད་འདུག དེ་རིང་ཐོ་རངས་ཆུ་ཚོད་ ༤ པ་ཡས་མས་སུ། དྷ་རམ་ས་ལའི་དབུས་སྣེ་ལེན་ཁང་གི་ལས་བྱེད་དབང་ཕྱུག་ཞུ་བར་མི་ཞིག་གིས་མེ་མདས་བརྒྱབ་སྟེ། དཔུང་པར་རྨས་སྐྱོན་ཕོག་ཡོད་པ་དང་། ད་ལྟ་ཅན་དྷི་གྷར་པི་ཇི་ཨེ་སྨན་ཁང་དུ་སྨན་བཅོས་བྱེད་བཞིན་ཡོད་འདུག་ལ། སྨན་པས་ཁོང་གི་སྲོག་ལ་ཉེན་ཁ་མེད་སྐོར་བརྗོད་ཡོད་འདུག ད་ལྟའི་ཆར་ཁོང་ལ་མེ་མདའ་རྒྱག་མཁན་སུ་ཡིན་དང་ཅིའི་ཕྱིར་བརྒྱབ་པ་ཡིན་གསལ་བོ་ཤེས་མི་འདུག འདི་གའི་གསར་འགོད་པས་བོད་མིའི་སྒྲིག་འཛུགས་བདེ་སྲུང་ལས་ཁུངས་ཀྱི་ལས་བྱེད་ཀུན་དགའ་བཀྲ་ཤིས་ལགས་སུ་བཀའ་འདྲི་ཞུས་པར་ཁོང་གིས། དེ་རིང་ཞོགས་པར་དབུས་སྣེ་ལེན་ཁང་དུ་གནས་ཚུལ་དེ་བྱུང་རྗེས། ལམ་སང་བདེ་སྲུང་དྲུང་ཆེ་མར་ཕེབས་ཏེ། རྨས་མ་ཅན་དྷི་གྷར་པི་ཇི་ཨེ་(PGI)སྨན་ཁང་དུ་བསྐྱལ་ནས་སྨན་བཅོས་བྱེད་བཞིན་ཡོད་ལ། སྨན་ཁང་གིས་ཁོང་གི་སྲོག་ལ་ཉེན་ཁ་མེད་སྐོར་བརྗོད་སོང་། དེ་རིང་ང་ཚོས་གཙོ་བོ་ལས་ཀ་གཉིས་བྱས་པ་རེད། དང་པོ་མེ་མདའ་ཕོག་པའི་ལས་བྱེད་ལམ་སང་སྨན་ཁང་དུ་བསྐྱལ་བ་དང་། གཉིས་པ་ང་ཚོ་རྒྱ་གར་ས་ཐོག་ཏུ་ཡོད་དུས་གནས་ཚུལ་དེ་བྱུང་བ་དང་ས་གནས་ཉེན་རྟོག་ལས་ཁུངས་ལ་སྙན་གསེང་ཞུས་པ་རེད། ཅེས་བརྗོད་བྱུང་། མེ་མདའ་རྒྱག་མཁན་སུ་ཡིན་གྱི་དོགས་གཞི་འདྲ་ཡོད་མེད་དྲིས་པར་ཁོང་གིས། ད་ལྟ་གནས་ཚུལ་གསལ་བོ་ཆགས་ཡོད་པ་མ་རེད། གང་ཡིན་ཟེར་ན། གཅིག་ནས་གནས་ཚུལ་དེ་བྱུང་ནས་ཆུ་ཚོད་ཁ་ཤས་མ་གཏོགས་ཕྱིན་མེད་པ་དང་། གཉིས་ནས་མེ་མདའ་ཕོག་མཁན་གྱིས་ལམ་སང་སྐད་ཆ་མང་པོ་བཤད་རྒྱུ་ཡོད་པ་མ་རེད། ད་ལྟའི་ཆར་མེ་མདའ་རྒྱག་དགོས་པའི་རྒྱུ་མཚན་དང་རྒྱག་མཁན་སུ་ཡིན་སོགས་གསལ་བོ་ཤེས་ཀྱི་མི་འདུག སྤྱི་ཚོགས་ཐོག་གནས་ཚུལ་དེ་ལས་འཕྲོས་པའི་ག་རེ་གླེང་གི་ཡོད་ཀྱང་། བདེ་སྲུང་ལས་ཁུངས་ངོས་ནས་ད་ལྟ་གསལ་བོ་ཞུ་རྒྱུ་མི་འདུག གང་ཡིན་ཟེར་ན། ཞུས་པ་དེ་དངོས་དོན་དང་མཐུན་པ་ཞིག་དགོས་པ་རེད། ས་གནས་ཉེན་རྟོག་ལས་ཁུངས་ནས་ཞིབ་འཇུག་བྱེད་བཞིན་ཡོད་སྟབས། ག་ལེར་གསལ་བོ་ཆགས་ཡོང་གི་རེད་བསམ་གྱི་འདུག ཅེས་བརྗོད་བྱུང་།  སྣེ་ལེན་ཁང་ནང་རྐུན་མ་འཛུལ་བའི་སྐད་ཆ་ཞིག་ཡོང་གི་ཡོད་པ་དེ་བདེན་མིན་དྲིས་པར་ཁོང་གིས། ཁ་ཤས་ཀྱིས་རྐུན་མ་རེད་མདོག་མདོག་ཤོད་ཀྱི་ཡོད་ཀྱང་། ད་ལྟའི་ཆར་རྐུན་མ་ཡིན་མིན་གསལ་བོ་གང་ཡང་ཡོད་པ་མ་རེད། ཅེས་བརྗོད་བྱུང་། གསར་འགོད་པ། པདྨ་མཚོ།