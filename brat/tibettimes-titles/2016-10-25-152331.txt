
དཔེ་སྟོན་སློབ་གྲྭ་ཆ་བགོས་ལ་བཀའ་ཤག་གིས་བཀའ་འཁྲོལ་ཐོབ་ཡོད།

དེ་རིང་ཞོགས་པར་གངས་སྐྱིད་མེས་དབོན་དཔེ་སྟོན་སློབ་གྲྭའི་སྒོ་འགྲམ་དུ་གསལ་བསྒྲགས་ཤིག་སྦྱར་ཡོད་པའི་ནང་། ཟླ་སྔོན་མའི་ཚེས་ ༧ ཉིན་ཤེས་རིག་འཛིན་སྐྱོང་ཚོགས་འདུའི་ཐོག་ཐག་གཅོད་གནང་བ་ཁག་ལ་བཀའ་ཤག་གིས་བཀའ་འཁྲོལ་ཐོབ་ཡོད་ཟེར། གསལ་བསྒྲགས་དེའི་ནང་དོན་ཚན་བཞི་འཁོད་ཡོད་པ་དག་ནི། ༡༽ གངས་སྐྱིད་དཔེ་སྟོན་སློབ་གྲྭའི་ནང་སྔོན་འགྲོ་ནས་འཛིན་རིམ་གསུམ་པ་བར། ༢༽ དྷ་ཤོད་དཔེ་སྟོན་སློབ་གྲྭའི་ནང་འཛིན་རིམ་བཞི་པ་ནས་བརྒྱད་པ་བར། ༣༽ ད་ཡོད་དཔེ་སྟོན་སློབ་གྲྭའི་འཛིན་རིམ་དགུ་པ་དང་བཅུ་པའི་སློབ་ཕྲུག་རྣམས་ ༢༠༡༧ ལོ་ནས་ཅོན་ཏ་ར་སཾ་བྷོ་ཊ་གཏན་སློབ་ནང་འཇུག་དགོས། ༤༽ དྷ་ཤོད་དཔེ་སྟོན་སློབ་གྲྭའི་བཞག་སྡོད་སློབ་འཇུག་ཕྱིར་བསྡུ་བྱས་ཏེ་ཉིན་སློབ་རང་ལ་བསྒྱུར་རྒྱུ། བཅས་སོགས་འཁོད་འདུག གསལ་བསྒྲགས་ཧྲིལ་བོ་གཤམ་དུ་བཀོད་ཡོད།   ༄༅།། མཚུངས་མེད་སཾ་བྷོ་ཊ་བོད་སློབ་སྤྱི་ཁྱབ་འགན་འཛིན་མཆོག་ལ། ཆེད་ཞུ། དགོངས་ཆུབ་བཞིན་༧དཔལ་ལྡན་བོད་མི་མང་སྤྱི་འཐུས་སྐབས་ ༡༥ པའི་གྲོས་ཚོགས་ཚོགས་དུས་ ༡༠ ཐོག་གྲོས་ཆོད་གཏན་འབེབས་གནང་བའི་དོན་ཚན་ ༢ པའི་ནང་། སྤྱི་འཐུས་ལྷན་ཚོགས་ཀྱི་ཤེས་ཡོན་ཚོགས་ཆུང་གི་སྙན་ཐོའི་རྒྱབ་གཉེར་དོན་ཚན་ཁག་ ༥ ལ་འཛིན་སྐྱོང་གིས་ཕྱག་བསྟར་མཇུག་སྐྱོང་བྱ་དགོས། ཞེས་གསལ་བ་ལྟར། དོན་ཚན་ཁག་ལྔ་ལས་བཞི་པའི་ནང་། ད་ལྟའི་དཔེ་སྟོན་སློབ་གྲྭ་འདི་ཉིད་ས་ཆའི་རྒྱ་ཁྱོན་གྱིས་རྐྱེན་པས་དགེ་སློབ་ཡོངས་ལ་དཀའ་ངལ་ཇེ་ཆེ་འཕྲད་བཞིན་ཡོད་སྟབས། སློབ་གྲྭ་འདི་ཉིད་འཛིན་གྲྭ་ཁག་བགོས་ཀྱིས་དྷ་ས་གཡས་གཡོན་ས་གནས་འོས་འཚམས་སུ་གང་མགྱོགས་གནས་སྤོ་གནང་དགོས་རྒྱུ་ཞེས་འཁོད་ཐད། སཾ་བྷོ་ཊ་སྤྱི་ཁྱབ་ཡིག་ཚང་ནས་སློབ་གྲྭ་འདི་ཉིད་ཁྱབ་ཁོངས་ཤེས་རབ་དགའ་ཚལ་སློབ་གླིང་དུ་སྤོ་བཞུད་ཐུབ་མིན་གནས་སྟངས་ཞིབ་བརྩད་གནང་བའི་སྙན་ཞུའི་ནང་དོན་དང་། ཤེས་རབ་དགའ་ཚལ་སློབ་གླིང་གི་སློབ་སྤྱི་ཆེད་འབོད་ཀྱིས་དེ་གའི་སློབ་ཕྲུག་གི་ཚོར་བ་ཇི་ཡོད་བཅས་ཀྱི་གནས་སྟངས་ཉན་ཞིབ་བྱས་མཐར། ཕྱི་ལོ་ ༢༠༡༦ ཟླ་ ༩ ཚེས་ ༧ ཉིན་ཤེས་རིག་འཛིན་སྐྱོང་ཚོགས་འདུའི་ཐོག་དཔེ་སྟོན་སློབ་གྲྭའི་ས་ཆའི་དཀའ་ངལ་སེལ་ཐབས་སུ། གཤམ་གསལ་གནད་དོན་ཁག་ཐག་གཅོད་བྱུང་བ་ལག་བསྟར་འཐུས་མིན་༧དཔལ་ལྡན་བཀའ་ཤག་ལྷན་རྒྱས་སུ་བཀའ་འཁྲོལ་ཞུས་པ་ལྟར་ལག་བསྟར་ཞུ་འཐུས་ཕེབས་སོང་ན། སཾ་བྷོ་ཊ་སྤྱི་ཁྱབ་ཡིག་ཚང་ནས་འབྲེལ་ཆགས་སློབ་གྲྭའི་འགན་འཛིན་དང་། སློབ་ཕྲུག་ཕ་མ་ཡོངས་ལ་སྔོན་ཚུད་ནས་བརྡ་ལན་ནན་འདྲོངས་ཡོང་བ་ཞུ། ༡༽ གངས་སྐྱིད་དཔེ་སྟོན་སློབ་གྲྭའི་ནང་སྔོན་འགྲོ་ནས་འཛིན་རིམ་གསུམ་པ་བར། ༢༽ དྷ་ཤོད་དཔེ་སྟོན་སློབ་གྲྭའི་ནང་འཛིན་རིམ་བཞི་པ་ནས་བརྒྱད་པ་བར། ༣༽ ད་ཡོད་དཔེ་སྟོན་སློབ་གྲྭའི་འཛིན་རིམ་དགུ་བ་དང་བཅུ་པའི་སློབ་ཕྲུག་རྣམས་ཅོན་ཏ་ར་སཾ་བྷོ་གཏན་སློབ་བརྒྱུད་རྒྱ་གར་དབུས་འབྲིང་རིམ་ཤེས་ཡོན་ལྷན་ཚོགས་ནང་དེབ་སྐྱེལ་ཞུས་ཡོད་སྟབས། ཕྱི་ལོ་ ༢༠༡༧ ནས་བཟུང་ཅོན་ཏ་ར་སཾ བྷོ་ཊ་གཏན་སློབ་དུ་སློབ་འཇུག་གནང་རྒྱུ་ཡང་། སློབ་ཕྲུག་དེ་དག་གི་ད་ཡོད་ཟས་གོས་གནས་མལ་གྱི་དོད་འཛིན་རིམ་བཅུ་པ་མ་ཐོན་བར་རང་སོར་གནས་རྒྱུ། ༤༽ ད་ལྟའི་དྷ་ཤོད་དཔེ་སྟོན་སློབ་གྲྭའི་ས་ཆའི་གནས་བབ་ཞན་པ་མ་ཟད། སློབ་ཕྲུག་གི་གྲངས་འབོར་ཡང་ཉུང་བས། རིམ་བཞིན་དྷ་ཤོད་དཔེ་སྟོན་སློབ་གྲྭའི་ནང་ཉལ་ཁང་སློབ་འཇུག་ཕྱིར་བསྡུས་དང་སྦྲགས་ཉིན་སློབ་རང་ལ་བསྒྱུར་རྒྱུ་བཅས་ཐག་གཅོད་བྱུང་བ་རྣམས་ཕྱི་ལོ་ ༢༠༡༧ སློབ་དུས་ནས་ཕྱག་བསྟར་འཁེལ་བ་གནང་དགོས་པ་དེ་དོན་དགོངས་འཇགས་ཞུ། ཤེས་རིག་ལས་ཁུངས་ནས། ཕྱི་ལོ་ ༢༠༡༦ ཟླ་ ༡༠ ཚེས་ ༡༢ ལ། ཞེས་འཁོད་འདུག  