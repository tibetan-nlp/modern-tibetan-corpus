
རྒྱ་ནག་གི་ལས་བྱེད་ཚོ་ཕྱིར་འབུད་གཏོང་རྒྱུ་ཡིན།

ཧྥི་ལེ་ཕིན་གཞུང་གིས་ཧྥི་ལེ་ཕིན་རྒྱལ་ཁབ་གློག་དྲའི་ནང་ལས་ཀ་བྱེད་བཞིན་པའི་རྒྱ་ནག་གི་ལས་བྱེད་ཚང་མ་ཕྱིར་འབུད་གཏོང་རྒྱུ་ཡིན་ལུགས་བསྒྲགས་འདུག ཁ་སང་ཧྥི་ལེ་ཕིན་རྒྱལ་ཁབ་ནུས་ཁུངས་ལྷན་ཁང་གི་འགན་འཛིན་ཕི་ཊི་ལཱ་(Petilla)ཡིས་གསར་འགྱུར་བརྒྱུད་ལམ་ཁག་ཏུ། རྒྱལ་ཁབ་ཀྱི་བདེ་འཇགས་སྲུང་སྐྱོབ་ཆེད་ཧྥི་ལེ་ཕིན་གྱི་རྒྱལ་ཁབ་གློག་དྲའི་ནང་། རྒྱ་ནག་གི་ལས་བྱེད་པ་ ༡༦ ཡོད་པ་ཚང་མ་འདི་ལོའི་ཕྱི་ཟླ་ ༧ ནང་ཚུད་དུ་རྒྱ་ནག་ནང་ཕྱིར་ལོག་གཏོང་རྒྱུ་ཡིན་སྐོར་བརྗོད་ཡོད་པ་མ་ཟད། རྒྱ་ནག་རྒྱལ་ཁབ་གློག་དྲ་ཚོང་གཉེར་ཁང་གིས་ཧྥི་ལེ་ཕིན་གློག་དྲ་ཚོང་གཉེར་ཁང་གི་བརྒྱ་ཆ་ ༤༠ ཡི་མ་རྐང་བཟུང་ཡོད་ཀྱང་། རྗེས་ཕྱོགས་ནས་ཧྥི་ལེ་ཕིན་གྱི་གློག་དྲ་ཚོང་གཉེར་ཧྥི་ལེ་ཕིན་གྱི་མིས་བྱེད་པ་མ་གཏོགས་གཞན་གྱིས་མི་ཆོག་སྐོར་བརྗོད་འདུག ཡང་ཁོང་གིས། ཧྥི་ལེ་ཕིན་གྱི་གློག་དྲའི་ལས་བྱེད་ཚོས་རྒྱ་ནག་གི་ལག་རྩལ་ཁོང་དུ་ཆུད་ཡོད་སྟབས། འདས་ལོར་ཧྥི་ལེ་ཕིན་གློག་དྲ་དོ་དམ་ཚན་པ་དང་ལག་རྩལ་ཚན་པ་གཉིས་ཀྱིས་གྲོས་ཆོད་ཅིག་བཞག་སྟེ། འདི་ལོའི་ཕྱི་ཟླ་ ༧ བར་རྒྱལ་ཁབ་ཀྱི་གློག་དྲའི་བྱ་བ་ཧྥི་ལེ་ཕིན་གྱི་མིས་ཡོངས་སུ་འཛིན་སྐྱོང་ཐུབ་པ་དགོས་ཀྱི་ཡོད་ཀྱང་། རྒྱ་ནག་གློག་དྲ་ཚོང་གཉེར་ཁང་གིས་ཧྥི་ལེ་ཕིན་གྱི་གློག་དྲའི་ནང་གི་མ་རྐང་རྣམས་མུ་མཐུད་རྒྱུན་འཁྱོངས་བྱ་རྒྱུ་ཡིན་སྟབས། ཧྥི་ལེ་ཕིན་གློག་དྲ་ཚོང་གཉེར་ལས་འཛིན་ལྷན་ཚོགས་ཀྱི་ཚོགས་མིའི་ཁོངས་སུ་རྒྱ་ནག་གི་ཚོགས་མི་གཉིས་ཡོད་ལུགས་བརྗོད་ཡོད་པ་རེད། ཕྱི་ཚེས་ ༢༥ ཉིན་ཧྥི་ལེ་ཕིན་ནང་སྲིད་བློན་ཆེན་མཱ་མོལ་རོ་སི་ (Manuel Roxas)ཡིས། ཕྱིའི་རྒྱལ་ཁབ་ཀྱི་མིས་ཧྥི་ལེ་ཕིན་གྱི་གློག་དྲ་སྟངས་འཛིན་བྱེད་བཞིན་པ་དེར་བློ་བདེ་བོ་མེད་ལུགས་བརྗོད་ཡོད་པ་དང་། ཧྥི་ལེ་ཕིན་གྱི་གྲོས་ཚོགས་འཐུས་མི་ཞིག་གིས་ཀྱང་གསར་འགོད་ལྷན་ཚོགས་ཤིག་གི་ཐོག ཧྥི་ལེ་ཕིན་གློག་ཤུགས་ནུས་ཁུངས་ནང་རྒྱལ་ཁབ་བདེ་འཇགས་ཐད་ཀྱི་ནད་དུག་བསླེབས་འདུག་སྟབས། ཕྱིའི་རྒྱལ་ཁབ་ཀྱི་སིམ་འཛུལ་ལ་དོ་ཁུར་དགོས་ལུགས་བརྗོད་ཡོད་པ་རེད། འདས་པའི་ལོ་ཤས་ནས་བཟུང་རྒྱ་གཞུང་གིས་ལྷོ་ཤར་རྒྱ་མཚོའི་ཁུལ་གྱི་བདག་དབང་བརྩད་དེ། ཁྱིམ་མཚེས་རྒྱལ་ཁབ་ཉི་ཧོང་དང་ཧྥི་ལེ་ཕིན། མཱ་ལི་ཞེ་ཡ། ཝེ་ནམ་སོགས་ལ་རྩོད་རྙོག་མང་དུ་བསླངས་ཡོད་པ་ལྟར། རྒྱ་ནག་དང་ཧྥི་ལེ་ཕིན་གཉིས་བར་རྩོད་རྙོག་གི་རྣོ་ངར་ཆེ་རུ་འགྲོ་བཞིན་ཡོད་པ་མ་ཟད། འདི་ལོའི་ཕྱི་ཟླ་ ༡ པོའི་ཟླ་མཇུག་ཏུ་ཉི་ཧོང་དང་ཧྥི་ལེ་ཕིན་གཉིས་ཀྱིས་རྒྱལ་སྲུང་བདེ་འཇགས་ཐད་མཉམ་འབྲེལ་གྲོས་ཆོད་ཅིག་བཞག་སྟེ། ཟླ་འདིའི་ཕྱི་ཚེས་ ༢༣ ཉིན་ཉི་ཧོང་གི་མཚོ་དམག་དཔོན་པོ་ཧྥི་ལེ་ཕིན་ནང་ལྟ་སྐོར་དུ་ཕྱིན་ཏེ། ཉིན་གྲངས་ ༤ རིང་ཧྥི་ལེ་ཕིན་གྱི་རྒྱལ་སྲུང་ལྷན་ཁང་དང་དམག་སྡེའི་མགོ་ཁྲིད་ཚོར་ཐུག་འཕྲད་བྱས་ཡོད་པ་མ་ཟད། ལྷོ་རྒྱ་ནག་རྒྱ་མཚོའི་ཉེ་ཁུལ་གྱི་དམག་དོན་ལྟེ་གནས་ཤིག་ལའང་གཟིགས་སྐོར་དུ་ཕེབས་འཆར་ཡོད་འདུག གསར་འགོད་པ། པདྨ་མཚོ།