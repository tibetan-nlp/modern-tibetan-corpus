
ས་གནས་མགོ་འཛིན་ལ་ལག་པ་རྐྱོང་མཁན་གསར་འབྱོར་ཚོ་མ་རེད།

ངྷ་ས་ས་གནས་མགོ་འཛིན་གྱི་འོས་མི་གསུམ་གྱིས་མང་ཚོགས་ལ་ཁོང་ཅག་གི་སྲིད་བྱུས་དང་འཆར་གཞི་སོགས་ངོ་སྤྲོད་བྱེད་སྐབས། ས་གནས་མགོ་འཛིན་ལས་ཐོག་བསོད་ནམས་རྡོ་རྗེ་ལགས་ཀྱིས་མི་མང་དཀྱུས་མ་སུ་འདྲ་ཞིག་བསླེབས་ཀྱང་ཁོའི་དཀའ་ངལ་སེལ་མ་ཐུབ་ནའང་ཁོའི་དཀའ་ངལ་ལ་ཉན་ཐུབ་པ་བྱས་པ་ཡིན་ཟེར། ཁ་སང་ཕྱི་དྲོའི་ཆུ་ཚོད་ ༢།༣༠ སྟེང་དྷ་ས་མེག་གྷན་ཉིན་མོ་སློབ་གྲྭའི་ཚོགས་ཁང་དུ། བོད་ཀྱི་རྒྱལ་ཡོངས་མང་གཙོ་ཚོགས་པའི་གོ་སྒྲིག་འོག ༼ས་གནས་མགོ་འཛིན་གྱི་འོས་བསྡུ་དང་དེའི་ལས་དོན་སྐོར་༽ཞེས་པའི་བགྲོ་གླེང་ཞིག་གོ་སྒྲིག་གནང་སྟེ། ངྷ་ས་ས་གནས་མགོ་འཛིན་སྐབས་གསུམ་པའི་འོས་བསྡུ་བསླེབ་ལ་ཉེ་བ་དང་བསྟུན་ཏེ། མང་གཙོ་ཚོགས་པའི་མིང་འདོན་བྱས་པའི་འོས་མི་གསུམ་གདན་འདྲེན་ཞུས་ཏེ་གཏམ་བཤད་སྤེལ་བཅུག་སོང་། གདན་ཞུའི་འོས་མི་དྷ་ས་ས་གནས་གྲོས་ཚོགས་ཀྱི་འཐུས་མི་བསྟན་འཛིན་སྒྲོལ་མ་ལགས་དང་ས་གནས་མགོ་འཛིན་ལས་ཐོག་པ་བསོད་ནམས་རྡོ་རྗེ་ལགས། ཧིན་བོད་མཛའ་འབྲེལ་ཚོགས་པའི་ཚོགས་གཞོན་ཟླ་བ་རིན་ཆེན་ལགས་བཅས་ཀྱིས་ས་གནས་མགོ་འཛིན་གྱི་འོས་མིར་ལངས་དགོས་པའི་དམིགས་ཡུལ་དང་འཆར་གཞི་ཅི་ཡོད་ངོ་སྤྲོད་དང་མང་ཚོགས་ཀྱི་དྲི་བར་ལན་འདེབས་བཅས་གནང་སོང་། སྐབས་དེར་བོད་རྒྱལ་ཡོངས་མང་གཙོ་ཚོགས་པའི་ཚོགས་གཙོ་དགེ་ལེགས་འཇམ་དབྱངས་ལགས་ཀྱིས། དྷ་ས་ས་གནས་མགོ་འཛིན་དེ་ས་གནས་གཞན་ལས་ལྷག་གི་གལ་ཆེན་པོ་ཆགས་ཡོད་པ་དང་། སྔོན་འགྲོ་འོས་བསྡུ་དེ་ཕྱི་ཟླ་ ༦ པའི་ཚེས་ ༡༢ དང་དངོས་གཞིའི་འོས་བསྡུ་ཕྱི་ཟླ་ ༦ ཚེས་ ༢༤ བཅས་སུ་ཁེལ་ཡོད་སྟབས། མི་མང་གིས་འོས་བསྡུའི་ཆ་ཤས་ཡག་པོ་ལེན་དགོས་པའི་འབོད་སྐུལ་བཅས་གནང་སོང་།   ཟླ་བ་རིན་ཆེན་ལགས་ཀྱིས་ཁོ་རང་ས་གནས་མགོ་འཛིན་གྱི་འོས་མིར་ལངས་དགོས་བའི་དམིགས་ཡུལ་དང་འཆར་གཞིའི་སྐོར་ལ། ང་ཚོའི་གནས་ཚང་གི་ཡུལ་མི་ཧ་ཅང་གལ་ཆེན་ཆགས་ཡོད་སྟབས་ཡུལ་མིར་མཐུན་ལམ་གལ་ཆེན་དུ་འཛིན་དགོས་པ་དང་། ང་ཚོས་ལས་གཞི་གང་འདྲ་ཞིག་བརྩམས་ཀྱང་གནས་ཚང་གི་ཁྲིམས་དང་སྒྲིག་གཞི། དེ་བཞིན་སོ་སོའི་ཕ་མེས་ནས་བརྒྱུད་པའི་རིག་གཞུང་དང་གོམས་གཤིས་སོགས་དང་མ་འགལ་བའི་ཐོག་ནས་འགྲོ་དགོས་པ་དང་། གནས་ཚང་རྒྱ་གར་དང་བོད་མིའི་འབྲེལ་ལམ་སྔར་ལས་ལྷག་པར་ཡར་རྒྱས་སུ་གཏོང་ཐུབ་པ་ཡིན་ན། ལས་དོན་གཞན་ཁག་མང་པོ་ཞིག་བསྒྲུབ་ཐུབ་པའི་རེ་བ་ཡོད་པ་རེད་བསམ་གྱི་འདུག གཞན། ས་གནས་རེ་ཟུང་མ་ཡིན་པར་ས་གནས་གང་ཞིག་ཡིན་ཡང་དབུལ་ཕོངས་དང་ཉམ་ཐག བདག་མེད། ནད་གཅོང་། དེ་མིན་ཤེས་ཡོན་གྱི་ཕོངས་བའི་རིགས་ལ་དམིགས་བསལ་དོ་སྣང་བྱས་ཏེ་ཕན་ཐོགས་བྱེད་པའི་དམིགས་ཡུལ་གཙོ་བོར་འཛིན་རྒྱུ་དང་། བཙན་བྱོལ་སྒྲིག་འཛུགས་དང་དེས་གཏན་འབེབས་བྱས་པའི་བཅའ་ཁྲིམས་ཀྱི་དགོངས་དོན། བཀའ་ཤག་དང་ལྷན་ཁང་ཁག་བདུན་གྱི་ལས་དོན་ཁག་ལག་བསྟར་བྱེད་མཁན་ས་གནས་མགོ་འཛིན་ཆགས་ཡོད་སྟབས། མཉམ་རུབ་ཐོག་འགྲོ་ཐབས་དང་ལས་ཀ་ཆེ་སར་བལྟས་ནས་ཆུང་ས་སྐྱུར་བ་མ་ཡིན་པར་ལས་དོན་གང་ཞིག་ཡིན་ཡང་གལ་ཆེན་དུ་བརྩི་རྒྱུ་ཡིན། ཞེས་བརྗོད་སོང་།   བསྟན་འཛིན་སྒྲོལ་མ་ལགས་ཀྱིས་༧གོང་ས་མཆོག་གི་ལམ་སྟོན་འོག་ཤར་སྐྱོད་བྱེད་རྒྱུ་གལ་ཆེན་ཡིན་ཚུལ་དང་། ལྷག་པར་དུ་༧གོང་ས་མཆོག་གི་སྐུ་ཕྱྭར་ཕྱི་ནང་གཉིས་ནས་ཉེན་ཁ་ཆེན་པོ་ཡོད་སྟབས་མང་ཚོགས་ཀྱིས་ཐུགས་སྣང་བྱེད་དགོས་པ། ཁོང་མོས་ཁོར་ཡུག་གཙང་བཟོ་དང་གཞུང་ལམ་ཡར་རྒྱས་གཏོང་ཕྱོགས་ལ་འབྲེལ་ཡོད་དཔོན་རིགས་ལ་ཞུ་གཏུག་བྱེད་རྒྱུ་ཡིན་པ་དང་། ས་གནས་མི་མང་གི་བདེ་འཇགས་ཡོང་ཐབས་དང་རྒྱ་གར་ཡུལ་མི་དང་འབྲེལ་ལམ་དམ་ཟབ་གཏོང་རྒྱུ་སོགས་གལ་ཆེན་དུ་འཛིན་རྒྱུ་ཡིན་སྐོར་སོགས་བརྗོད་སོང་།   བསོད་ནམས་རྡོ་རྗེ་ལགས་ཀྱིས། འདས་པའི་ལོ་རིང་ངས་ག་རེ་བྱས་ཡོད་ཅེས་ལབ་པ་ཡིན་ན་ཞེ་དྲག་གང་ཡང་བྱེད་ཐུབ་མ་སོང་། འོན་ཀྱང་བཙན་བྱོལ་བོད་མིའི་སྒྲིག་འཛུགས་ཀྱི་སྒྲིག་གཞིའི་ཐོག་གནས་ཐུབ་པ་ཞིག་བྱུང་ཡོད། ང་ཚོར་ངོམ་རིན་ཡོད་པ་ཞིག་ཡོད་པ་དེ་སྒྲིག་འཛུགས་དང་འདི་དང་དེའི་ཁྲིམས་དང་སྒྲིག་གཞི་ཁག་རེད། དེ་ནས་མི་མང་དཀྱུས་མ་སུ་འདྲ་ཞིག་བསླེབས་ཀྱང་ཁོའི་དཀའ་ངལ་སེལ་མ་ཐུབ་ནའང་ཁོའི་དཀའ་ངལ་ལ་ཉན་ཐུབ་པ་བྱས་པ་ཡིན། ངའི་དམིགས་ཡུལ་གལ་ཆེ་ཤོས་དེ་༧གོང་ས་མཆོག་གི་ཕེབས་ལམ་བཟོ་རྒྱུ་དེ་ཡིན། འདས་བའི་ལོ་གསུམ་རིང་རྒྱ་གར་དབུས་གཞུང་ལ་ཞུ་གཏུག་བརྒྱབ་ནས་ཟླ་གཅིག་རིང་གྲུབ་འབྲས་མཐོང་གི་རེད། དེ་མིན། ཕྱོགས་རིས་མེད་པའི་ཐོག་ནས་ཉམ་ཐག་ཚོར་དམིགས་བསལ་གཟིགས་སྐྱོང་བྱེད་རྒྱུ་ཡིན། ང་ཚོ་ས་གནས་མགོ་འཛིན་ཡིན་ཟེར་ནས་རྐུབ་སྟེགས་རྫིག་པོའི་སྟེང་སྡོད་པའི་དུས་ཚོད་རྫོགས་ཚར་བ་རེད། གཞན། ཟློས་གར་དང་བྷག་སུའི་ལམ་ཁ་གཉིས་བར་ཁང་པ་ ༢༡༤ ལྷག་གི་དཀའ་ངལ་མང་པོ་ཡོད་པ་ལོ་ངོ་ ༥༠ ནང་ཁྲིམས་མཐུན་ཆགས་མེད་པར་ཁྲིམས་མཐུན་བཟོ་རྒྱུ་དེ་དམིགས་ཡུལ་ཆེ་ཤོས་ཤིག་ཡིན། ལམ་འགྲམ་དུ་ཁྲོམ་སྟོན་མཁན་དཀའ་ངལ་ཡོད་པ་ཚོར་ཚོང་ཁང་གསར་རྒྱག་བྱེད་པའི་དམིགས་ཡུལ་དང་འཆར་གཞི་ཡོད་པ་ལྟར་འབད་བརྩོན་བྱེད་རྒྱུ་ཡིན། གཞོན་སྐྱེས་ལས་མེད་རྣམས་ཀྱི་འཕྲོད་བསྟེན་ཡར་རྒྱས་གཏོང་ཆེད་བདེ་དོན་ལས་ཁུངས་ཀྱི་ཚོགས་ཁང་ལ་ཁང་པ་གསར་རྒྱག་བྱས་ཏེ། ལུས་ཕུང་སྦྱོང་བརྡར་ཁང་དང་རྩེད་རིགས་འདྲ་མིན་ཡོད་པའི་རྩེད་ཁང་ཞིག་བཟོ་བའི་དམིགས་ཡུལ་ཡོད། མང་ཚོགས་ཆེད་ཚོགས་ཁང་ཞིག་དང་དཔེ་མཛོད་ཁང་ཞིག་རྒྱག་དགོས་བསམ་གྱི་ཡོད། ཁོར་ཡུག་གཙང་བཟོ་དང་བུད་མེད་ལ་བཙན་གཡེམ་མནར་སྤྱོད་སོགས་ཀྱི་སྐོར་ལ་ཁྲིམས་ལུགས་ཟབ་སྦྱོང་སྤྲོད་རྒྱུ་ཡིན་ཞེས་སོགས་བརྗོད་སོང་།   ༼ས་གནས་མགོ་འཛིན་ཁག་གི་ལས་དོན་བར་ཁྱད་པར་ཅི་ཡོད༽ཅེས་པའི་བརྗོད་གཞིའི་ཐོག་བསྟན་འཛིན་སྒྲོལ་མ་ལགས་ཀྱིས། ས་གནས་བདེ་དོན་ཚང་མར་ཁྲིམས་དང་སྒྲིག་གཞི་གཅིག་གྱུར་རེད་མ་གཏོགས་དྷ་རམ་ས་ལར་ཁྲིམས་དང་སྒྲིག་གཞི་ཁ་ཁ་རྩ་བ་ནས་ཡོད་པ་མ་རེད། དྷ་རམ་གནད་འགག་ཆགས་དོན་གཙོ་བོ་༧གོང་ས་མཆོག་གི་བཞུགས་སྒར་དང་བོད་མིའི་སྒྲིག་འཛུགས་ཀྱི་བསྟི་གནས་ཡིན་པ་དང་། འཛམ་གླིང་གི་མི་སྣ་ཆེ་ཆུང་དང་བོད་ནས་གསར་དུ་འབྱོར་རིགས་ཚོའི་་བཞུགས་གནས་ཡིན་པའི་རྐྱེན་གྱིས་རེད། ས་གནས་གཞན་དུ་དེ་དག་ཡོད་མ་རེད། ལྷག་པར་དུ་དྷ་རམ་ས་ལར་གཞུང་དང་གཞུང་འབྲེལ་མིན་པའི་ཚོགས་པ་ཁག་དང་། རྒྱལ་སྤྱིའི་གསར་འགོད་པ་དང་བོད་པའི་གསར་འགོད་པ་སོགས་ཀྱི་བསྟི་གནས་ཡིན་པ་འདི་ལྟ་བུ་ས་གནས་གཞན་གང་དུའང་ཡོད་པ་མ་རེད། ཅེས་སོགས་བརྗོད་སོང་།   ༼ས་གནས་མགོ་འཛིན་བྱས་པའི་བརྒྱུད་རིམ་གྱི་ཉམས་མྱོང་༽ཞེས་པའི་བརྗོད་གཞིའི་ཐོག་བསོད་ནམས་རྡོ་རྗེ་ལགས་ཀྱིས། སྐབས་དེར་སྤྱི་ཚོགས་ནང་དྷ་རམ་ས་ལའི་ས་གནས་མགོ་འཛིན་བྱེད་ན་སྟོབས་ཤུགས་ཆེན་པོ་དགོས་ཀྱི་རེད་ཟེར། རྒྱུ་མཚན་བོད་ནས་གསར་དུ་འབྱོར་བ་ཚོར་འབོར་ཤོབ་ཆེན་པོ་ཡོད་པ་རེད་ཟེར། འོན་ཀྱང་ང་འདས་བའི་ལོ་གསུམ་རིང་ས་གནས་མགོ་འཛིན་དུ་བསྡད་པའི་རིང་ང་ལ་ལག་པ་རྐྱོང་མཁན་ཐེངས་གཉིས་བྱུང་སོང་། དེ་གཉིས་བོད་ནས་ཡོང་བའི་གསར་འབྱོར་མ་རེད།  བོད་ནས་གསར་དུ་འབྱོར་མཁན་ཚོ་ལས་ཁུངས་ནང་ཡོང་སྐབས། ཕར་འགྲེལ་བཤད་བརྒྱབ་ན་སྐད་ཆར་ཡག་པོ་ཉན་གྱི་འདུག ཁོང་ཚོའི་དཀའ་ངལ་སེལ་མ་ཐུབ་པར་འགྲེལ་བཤད་བརྒྱབ་ན་ཐུགས་རྗེ་ཆེ་ཟེར་ནས་ལོག་འགྲོ་གི་འདུག ཅེས་བརྗོད་སོང་། ཁོས་མུ་མཐུད་དུ། ང་བསོད་ནམས་རྡོ་རྗེ་ལྟ་བ་མཁྲེགས་པོ་ཞེ་དྲག་ཡོད། ས་གནས་མགོ་འཛིན་བྱེད་སྐབས་དཔལ་འབྱོར་ཡོད་མཁན་མི་ཁ་ཤས་ཤིག་གིས་ཅོག་ཙེ་སྒང་ལ་དངུལ་བཞག་ནས་ལས་ཀ་སྡུག་པོ་བྱེད་ཤོག་ཟེར་བ་དང་། ཡང་ཁ་ཤས་ངའི་ནང་ལ་བསླེབས་ཏེ་ཁྱེད་རང་གི་སྤུན་མཆེད་ཡིན། ཁོ་རང་རྒྱ་གར་ནང་སྐྱེས་མཁན་ཞིག་ལ་བོད་ནས་བསླེབས་པའི་རྒྱབ་གཉེར་ཡི་གེ་སྤྲོད་རོགས་ཟེར་བ་སོགས་བྱུང་ཡང་ངས་རྩ་བ་ནས་ཁས་ལེན་བྱས་མེད། དེ་རིང་ས་གནས་མགོ་འཛིན་གྱི་རྐུབ་སྟེགས་གཡུག་ཟེར་ན་གཡུག་གི་རེད་མ་གཏོགས་མ་ལས་ཀ་སྡུག་ཅག་བྱེད་ཀྱི་མ་རེད། གལ་སྲིད་ས་མགོ་འཛིན་གྱིས་མི་ཚང་མའི་དོན་དག་བསྒྲུབ་ཐུབ་ཀྱི་ཡོད་ན་མི་དེར་ལྷད་ཅིག་ཡོད་པའི་རྟགས་རེད། མི་དེས་ལས་ཀ་ཡག་པོ་བྱེད་ཀྱི་མེད་པའི་རྟགས་རེད། རྒྱུ་མཚན་ང་ཚོས་བཅའ་ཁྲིམས་ཀྱི་དགོངས་དོན་གཞི་བཟུང་འགྲོ་དགོས་ན་མི་ཁ་ཤས་ཀྱི་དོན་ཐག་བསྒྲུབ་མ་ཐུབ་པ་ཡོང་གི་རེད། ཅེས་བརྗོད་སོང་།   ༼ས་གནས་མགོ་འཛིན་གྱི་འགན་འཁུར་ཆེ་ཤོས་གང་ཡིན་༽ཞེས་པའི་བརྗོད་གཞིའི་ཐོག་ཟླ་བ་རིན་ཆེན་ལགས་ཀྱིས། འདས་པའི་ལོ་རྒྱུས་ནང་༧གོང་ས་མཆོག་གི་ཆབ་སྲིད་ཀྱི་སྐུ་དབང་རྩིས་སྤྲོད་གནང་ཚར་རྗེས། ང་རང་ཚོའི་སྤྱི་ཚོགས་ཀྱི་འཕེལ་རིམ་དང་ལས་ཀ་བྱེད་ཕྱོགས་ཚང་མའི་སྟེང་ལ་འགན་ཆེན་པོ་དང་འགྱུར་བ་མང་པོ་ཕྱིན་ཡོད། དྷ་རམ་ལའི་མི་མང་གི་ཉིན་རེའི་འཚོ་བ་སྐྱེལ་སྟངས་དང་དཀའ་ངལ་སོགས་ལའང་འགྱུར་བ་ཕྱིན་ཡོད། ལོ་བཅུ་གྲངས་ཚུན་ལ་ངྷ་རམ་ས་ལ་འདི་ཁྲོམ་ར་ཆེན་པོ་ཞིག་ཆགས་ཚར་ཡོད། གཞན་གྱི་མི་ཡོང་མཁན་དང་ནག་ཉེས་ཀྱི་ཚད་དང་ཉེན་ཁའང་ཆེ་རུ་ཕྱིན་ཡོད། དེ་འདྲའི་གནས་སྟངས་འོག་༧གོང་ས་མཆོག་གི་སྐུ་ཕྱྭར་སྲུང་སྐྱོབ་དང་མི་མང་གི་བདེ་སྡུག་ལ་བལྟ་རྒྱུ་སོགས་ས་གནས་མགོ་འཛིན་གྱི་ལས་འགན་ཆེ་ཤོས་ཆགས་ཡོད་ཅེས་སོགས་བརྗོད་སོང་།   གསར་འགོད་པ། ལྷ་སྐྱབས་རྒྱལ།  