
དགོན་པའི་ནང་ཆབ་སྲིད་དྲིལ་བསྒྲཊ་བྱེད་དགོས་ཟེར།

ཁ་སང་བོད་རང་སྐྱོང་ལྗོངས་ཀྱི་དམར་ཤོག་དྲུང་ཆེ་ཁྲིན་ཆོན་ཀོ་ཡིས་བདེན་འཚོལ་དུས་དེབ་ཐོག་བོད་ནང་གི་དགོན་སྡེ་ཁག་ཏང་གི་དྲིལ་བསྒྲགས་བྱེད་ཡུལ་ཞིག་ཏུ་བསྒྱུར་དགོས་སྐོར་བརྗོད་འདུག ཁ་སང་བོད་རང་སྐྱོང་ལྗོངས་དམར་ཤོག་དྲུང་ཆེ་ཁྲིན་ཆོན་ཀོ་ཡིས་གུང་ཁྲན་ཏང་གི་ཟླ་ཕྱེད་དུས་དེབ་བདེན་འཚོལ་ (Qiushi) ཟེར་བའི་ཐོག་ཆེད་བརྗོད་རྩོམ་ཡིག་ཅིག་སྤེལ་ཏེ། ཁོས་བོད་ནང་གི་དགོན་སྡེ་ཁག་དམར་ཤོག་ཚོགས་པའི་དྲིལ་བསྒྲགས་བྱེད་ཡུལ་གྱི་བསྟི་གནས་ཤིག་ཏུ་འགྱུར་བ་བྱས་ནས་གྲ་བཙུན་ཚོས་ཚན་རིག་དང་གུང་ཁྲན་ཏང་ལ་བཅོས་མིན་བརྩེ་སེམས་བཅང་ཐུབ་པ་བཟོ་དགོས་སྐོར་བཀོད་འདུག བོད་རང་སྐྱོང་ལྗོངས་ཀྱི་དམར་ཤོག་དྲུང་ཆེ་ཁྲིན་ཆོན་ཀོ་ཡིས།  “ད་ལྟ་བོད་ནང་དགོན་སྡེ་ ༡༧༠༠ དང་གྲ་བཙུན་ ༤༦༠༠༠ ཡོད་པ་དག་གིས་རྒྱ་ནག་གཞུང་རང་ཉིད་ཀྱི་གྲོགས་པོ་ཡིན་བསམ་པའི་འདུ་ཤེས་བསླེབ་བཅུག་དགོས་པ་མ་ཟད། ཏང་དང་རྒྱལ་ཁབ་ཀྱིས་ཁོ་ཚོར་ལྟ་སྐྱོང་བྱེད་ཀྱི་ཡོད་པ་ཚོར་ཐུབ་པ་བྱས་ཏེ། གུང་ཁྲན་ཏང་གི་བཀའ་སྲུང་ཅི་སྒྲུབ་བྱེད་མཁན་ཤ་སྟག་ཆགས་ཐབས་བྱེད་དགོས།”ཞེས་དང་། ཁོས་མུ་མཐུད་དུ། “མ་འོངས་པར་བོད་ནང་གི་དགོན་སྡེ་ཚང་མར་རླུང་འཕྲིན་བརྙན་འཕྲིན། གསར་ཤོག་སོགས་ལྟ་ཀློག་བྱ་རྒྱུའི་མཐུན་རྐྱེན་བསྐྲུན་ཏེ། འཚོ་བའི་ཡོ་ཆས་སུ་འགྱུར་བ་བྱས་ནས་ཏང་དང་སྲིད་གཞུང་གི་སྲིད་བྱུས་དག་བརྒྱུད་བསྒྲགས་ཀྱིས། གྲ་བཙུན་ཚོས་ཚན་རིག་དང་སྲིད་གཞུང་ལ་དགའ་ཞེན་ཡོང་བ་བྱས་ནས་བོད་ཁུལ་གྱི་བརྟན་ལྷིང་སྲུང་སྐྱོབ་ལ་ལེགས་སྐྱེས་འབུལ་བཅུག་དགོས”ཞེས་སོགས་བརྗོད་འདུག ཟླ་འདིའི་ཚེས་ ༣ ཉིན་རྒྱ་གར་ཧིན་དྷུ་སི་ཐན་དུས་བབ་དང་རོའུ་ཌར་གསར་ལམ་ཐོག་གནས་ཚུལ་སྤེལ་དོན་ ལྟར་ན། ཁྲིན་ཆོན་ཀོ་ཡིས་དེ་སྔོན་གཞུང་འབྲེལ་གསར་འགྱུར་བརྒྱུད་ལམ་ཁག་ཏུ་རྒྱ་ནག་གཞུང་གིས་ཁ་བྲལ་རིང་ལུགས་ལ་འགོག་རྒོལ་མཐའ་གཅིག་ཏུ་བྱས་ཏེ། བོད་མིའི་རྒྱལ་ཞེན་གྱི་རྩ་བ་བཙུགས་ས་གྲ་བཙུན་ཚོ་དང་གྲོགས་པོ་བསྒྲིགས་ནས་བོད་ཁུལ་བརྟན་ལྷིང་ཡོང་བ་བྱེད་དགོས། ད་བར་གཞུང་ཕྱོགས་ནས་ཐབས་ལམ་འདྲ་མིན་སྤྱད་དེ་བོད་ནང་གི་བོད་མི་ཚོས་དྲ་ཐོག་བརྒྱུད་ཏཱ་ལའི་བླ་མ་མཆོག་དང་ཡུལ་གྱར་གཞུང་ལ་བོད་ནང་གི་གནས་ཚུལ་ཕྱིར་སྤྲོད་བྱ་རྒྱུར་དམ་བསྒྲགས་ཤུགས་ཆེན་བྱས་ཡོད་ཀྱང་། ད་དུང་བོད་མི་མང་པོ་ཞིག་གིས་དྲ་ཐོག་བརྒྱུད་གནས་ཚུལ་མང་པོ་ཞིག་ཕྱིར་གྱར་བྱེད་བཞིན་ཡོད་སྟབས། གཞུང་ཕྱོགས་ནས་རྟོག་ཞིབ་ནན་མོ་བྱེད་དགོས་སྐོར་བརྗོད་ཡོད་པ་མ་ཟད། ད་ཐེངས་ཀྱང་ཁོས་གྲ་བཙུན་ཚོར་རྒྱལ་གཅེས་རིང་ལུགས་ཀྱི་སློབ་གསོ་དར་སྤེལ་བཏང་ སྟེ། བོད་ནང་བརྟན་ལྷིང་སྲུང་སྐྱོབ་དང་འབྲེལ་གྲ་བཙུན་ཚོས་ཏང་དང་རྒྱལ་ཁབ་ལ་རྒྱལ་ཞེན་བཅང་ཐུབ་པ་བྱེད་དགོས་སྐོར་བརྗོད་ཡོད་ཅེས་བཀོད་འདུག གུང་ཁྲན་ཏང་གི་ཟླ་ཕྱེད་དུས་དེབ་བདེན་འཚོལ་ (Qiushi) ཞེས་པ་འདི་ནི། ཏིན་ཞའོ་ཕིན་གྱིས་རིག་གནས་གསར་བརྗེ་དང་མི་བཞི་ཤོག་ཁག་མཇུག་སྒྲིལ་རྗེས། དཔལ་འབྱོར་སྒོ་དབྱེ་སྲིད་བྱུས་ལག་བསྟར་དང་འབྲེལ། དེ་སྔོན་མའོ་ཙེ་ཏུང་སྐབས་ཀྱི་དུས་དེབ་དར་དམར་ཞེས་པ་དམར་པོའི་ལྟ་གྲུབ་དང་མའོ་ཙེ་ཏུང་གི་ལངས་ཕྱོགས་བརྒྱུད་སྤེལ་བྱེད་ས་དེ་སྒོ་བརྒྱབ་སྟེ། ༡༩༨༨ ལོའི་ཟླ་ ༧ ཚེས་ ༡ ཉིན་དེའི་ཚབ་ཏུ་༼བདེན་འཚོལ༽ ཞེས་པའི་དུས་དེབ་འདི་འདོན་སྤེལ་དང་འབྲེལ་རྒྱ་ནག་གི་མཐོ་རིམ་དཔོན་རིགས་ཚོར་འགྲེམས་སྤེལ་བྱེད་མགོ་བཙུགས་ཡོད་འདུག ༢༠༠༩ ལོའི་ཟླ་ ༧ ཚེས་ ༡ ཉིན་དུས་དེབ་འདིའི་རྒྱ་ཡིག་དྲ་ཚིགས་ (www.qstheory.cn) ཞེས་པ་དང་། ༢༠༠༩ ལོའི་ཟླ་ ༡༠ ཚེས་ ༡ ཉིན་དབྱིན་ཡིག་དྲ་ཚིགས་གསར་བཟོ་བྱས་འདུག ད་ཆ་དུས་དེབ་འདི་རྒྱལ་སྤྱིའི་རྒྱལ་ཁབ་ཁག་ ༡༠༠ ལྷག་ལ་འགྲེམས་སྤེལ་བྱེད་བཞིན་ཡོད་པ་མ་ཟད། ཀློག་པ་པོ་ས་ཡ་ ༧ ལྷག་ཟིན་གྱི་ཡོད་འདུག དུས་དེབ་འདི་ནི་དམར་ཤོག་ཚོགས་པའི་གནས་ཚུལ་དག་བརྒྱུད་བསྒྲགས་བྱེད་ས་དང་མཐོ་རིམ་དཔོན་ཚོས་ལྟ་ཀློག་མང་ཤོས་བྱེད་ཡུལ་ཞིག་ཆགས་འདུག གསར་འགོད་པ། དོན་གྲུབ།