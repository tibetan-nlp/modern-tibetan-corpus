
བཀའ་ཤག་གིས་ཨ་མ་ལྡོམ་པོ་སྐྱིད་ལ་འཚམས་འདྲི།

ཁ་སང་ཚེས་ ༡༧ ཉིན་གྱི་ཕྱི་དྲོའི་ཆུ་ཚོད་ ༤ ཙམ་ལ་བཀའ་ཤག་གི་དྲུང་འཕར་ཚེ་རིང་སྟོབས་རྒྱལ་ལགས་དང་སྤྱི་འཐུས་རྨོག་རུ་བསྟན་པ་རྣམ་གཉིས་རྡ་རམ་ས་ལའི་ཨ་མདོའི་གྲོང་གསེབ་ཏུ་གནས་སྡོད་གླིང་ཚ་ཚེ་བརྟན་རྡོ་རྗེ་ཡི་ཨ་མ་ལྡོམ་པོ་སྐྱིད་ཀྱི་སྡོད་གནས་སུ་ཆེད་བཅར་ཞུས་ཏེ། སེམས་གསོའི་ཆེད་ཧིན་སྒོར་ ༥༠༠༠ དང་སྔོན་ཆད་གླིང་ཚས་སྲིད་སྐྱོང་མཆོག་ལ་ཕུལ་བའི་དཔེ་དེབ་མ་ཟིན་གྱི་མཐེབ་སྡེར་དེ་ཕྱིར་སློག་གནང་ཡོད་འདུག དེ་རིང་སྔ་དྲོར་གསར་འགོད་པས་སྤྱི་འཐུས་རྨོག་རུ་བསྟན་པ་ལགས་སུ་དེའི་སྐོར་བཅར་འདྲི་ཞུས་པར། ཁ་སང་བཀའ་ཤག་གི་དྲུང་འཕར་ཚེ་རིང་སྟོབས་རྒྱལ་ལགས་བཀའ་ཤག་དང་སྲིད་སྐྱོང་མཆོག་གི་ངོ་ཚབ་གཅིག་ལྕོགས་ཀྱི་མཚན་ཐོག་ནས་ཨ་མ་ལྡོམ་པོ་སྐྱིད་ཀྱི་སྡོད་གནས་སུ་ཕེབས་ཏེ། གླིང་ཚ་ཚེ་བརྟན་རྡོ་རྗེ་ལགས་བོད་དོན་ཆེད་བོར་བརླག་ཏུ་ཕྱིན་པར་སེམས་གསོའི་ཆེད་ཧིན་སྒོར་ ༥༠༠༠ གནང་སོང་ལ། དེ་དང་མཉམ་དུ་དེ་སྔའི་གླིང་ཚའི་དཔེ་དེབ་ཀྱི་མ་ཟིན་བཅུག་ཡོད་པའི་མཐེབ་སྡེར་དེ་ཡང་ཕྱིར་སློག་གནང་སོང་། དྲུང་འཕར་མཆོག་གིས་ཨ་མ་ལྡོམ་པོ་སྐྱིད་སྡོད་གནས་ཤེས་ཀྱི་མེད་སྟབས་ང་རང་ལ་རོགས་པ་བྱེད་རོགས་གསུངས་ཏེ་ངེད་གཉིས་ཕྱིན་པ་ཡིན། སྐུ་ངོ་མཆོག་གིས་ཨ་མ་ལགས་ལ། ང་རང་བཀའ་ཤག་དང་སྲིད་སྐྱོང་མཆོག་གི་ངོ་ཚབ་གཅིག་ལྕོགས་བྱས་ཏེ་ཁྱེད་རང་ལ་ལྟ་རུ་ཡོང་བ་ཡིན། མ་འོངས་བར་ཁྱེད་ལ་དཀའ་ངལ་ག་རེ་ཡོད་ན་ཐད་ཀར་གསུང་རོགས། དཔལ་ལྡན་སྲིད་སྐྱོང་མཆོག་གིས་དུས་ཚོད་དང་སྟབས་བསྟུན་ནས་ཁྱེད་རང་ལ་མཇལ་རྒྱུ་ཡིན་གསུང་གི་འདུག་གསུངས་སོང་ཟེར། རྨོག་རུ་བསྟན་པ་ལགས་ཀྱིས་མུ་མཐུད་དུ་བརྗོད་དོན། ཨ་མ་ལགས་ཀྱིས་ཀྱང་དྲུང་འཕར་ལགས་ལ་ག་རེ་བརྗོད་སོང་ཟེར་ན། ད་ལྟའི་ཆར་མོ་རང་སྒེར་ལ་དཀའ་ངལ་གང་ཡང་མི་འདུག ཡིན་ནའང་གླིང་ཚའི་བཟའ་ཟླ་ཨི་སི་རེལ་(Israel)རྒྱལ་ཁབ་ནང་ཡོད་པ་དང་། ཁོང་གཉིས་ཀྱི་ཕྲུ་གུ་གཉིས་བོད་པའི་ཤ་ཁྲག་ཡིན་སྟབས། ཁོང་ཚོ་ལ་འབྲེལ་བ་ཞིག་འཛུགས་ཐུབ་རྒྱུ་ཧ་ཅང་གལ་ཆེན་རེད། ང་རང་གིས་སྐད་བརྡ་སྤྲོད་ཐུབ་ཀྱི་མེད་སྟབས་ང་ཚོའི་བར་འབྲེལ་བ་ཆད་བསྡད་ཡོད། དེ་ཨ་མ་ང་རང་ལ་མཚོན་ན་སེམས་ཁྲལ་དང་དཀའ་ངལ་ཆེ་ཤོས་ཤིག་ཆགས་འདུག གཞུང་གི་ངོས་ནས་ཕྲུ་གུ་དེ་གཉིས་ཀྱི་སློབ་ཡོན་ཟེར་ན་འདྲ། ཁོང་མ་བུ་གསུམ་གྱི་འཚོ་བའི་ཐོག་གཟིགས་རྟོགས་རེ་གནང་ཐུབ་ན་ཐུགས་རྗེ་ཆེ་ལབ་སོང་། ཞེས་བརྗོད་བྱུང་། གསར་འགོད་པས་ཐེངས་འདིར་བཀའ་ཤག་གིས་ཕྱིར་སློག་བྱས་པའི་མཐེབ་སྡེར་དེའི་སྐོར་དྲིས་པར། བཀའ་ཤག་གིས་ཕྱིར་སློག་བྱས་པའི་མཐེབ་སྡེར་དེ་ཁ་འབྱེད་ཐུབ་ཀྱི་མི་འདུག དེ་སྔོན་ཁྱོད་ཀྱིས་སྐད་ཆ་འདྲི་སྐབས་ངས་དེབ་དེའི་མིང་བཤད་པ་ཅུང་ནོར་འདུག གླིང་ཚས་ང་ལ་བཞག་པའི་ཡིག་ཆུང་དེའི་ནང་དེབ་ཀྱི་མིང་ལ་༼ ཞི་བའི་ལམ།༽ཞེས་བཀོད་འདུག དེབ་ཀྱི་ནང་དོན་ག་རེ་ཡིན་པ་ད་དུང་ཤེས་ཀྱི་མི་འདུག ང་ལྡི་ལིར་ཕྱིན་ཏེ་མཐེབ་སྡེར་ཀྱི་ཁ་འབྱེད་ཐབས་བྱེད་རྒྱུ་ཡིན། གླིང་ཚས་རྨོག་རུ་བསྟན་པ་ལགས་སུ་བཞག་པའི་ཡི་གེའི་ནང་ “ གལ་སྲིད། སྲིད་སྐྱོང་ལ་སྤྲད་པའི་༼ཞི་བའི་ལམ་༽ཞེས་པའི་བརྗེད་ཐོའི་དེབ་དེ། བཀའ་ཤག་ནས་ད་ལོ་ ༧/༦ བར་གྲགས་འགུལ་མ་ཡོང་ཚེ། ༡༠/༡༢/༢༠༡༣ ཉིན་ལ་དཔར་བསྐྲུན་བྱེད་ཐབས་ཤིག་གནང་རྒྱུ་མཁྱེན། ཨ་ཁུ་བསྟན་པ་ལོ་ལོ། གླིང་ཚ་ནས་ ༩/༣/༡༣ བྲིས་”ཞེས་བཀོད་འདུག དེའི་རྗེས་གསར་འགོད་པས་ཨ་མ་ལྡོམ་པོ་སྐྱིད་ལགས་སུ་བཀའ་ཤག་གི་སྐུ་ཚབ་ཐུག་འཕྲད་དུ་ཕེབས་པར་ཚོར་བ་ཅི་བྱུང་དྲིས་པར་ཁོང་མོས་འདི་ལྟར་བརྗོད་བྱུང་། ང་རང་ཧ་ཅང་དགའ་བོ་བྱུང་སོང་། ཁོང་གིས་ཁོ་རང་སྲིད་སྐྱོང་མཆོག་གིས་མངགས་པ་ཡིན། སྲིད་སྐྱོང་མཆོག་ད་སྔ་ཁོམ་པ་མི་འདུག་ཀྱང་རྗེས་མ་ཁྱེད་རང་ལ་མཇལ་དུ་ཡོང་གི་ཡིན་གསུངས་པ་དེས་ང་བདེ་བོ་མེད་པ་ཞིག་ཆགས་སོང་། ངས་སྲིད་སྐྱོང་མཆོག་ལ་རེ་བ་གཉིས་ཞུས་པ་ཡིན། ཕྱི་རྒྱལ་དུ་ཡོད་པའི་ཚེ་བརྟན་རྡོ་རྗེ་ཡི་བཟའ་ཟླ་བུ་ཕྲུག་ཚོར་བཀའ་ཤག་གིས་འབྲེལ་བ་ཞིག་གནང་རྒྱུ་དང་། གཉིས་པ་ཚེ་བརྟན་རྡོ་རྗེ་རྒྱ་གར་ནང་ཡོད་མེད་རྩད་གཅོད་ཅིག་གནང་རོགས་ཞུས་པ་ཡིན། ཞེས་བརྗོད་བྱུང་། གོང་གསལ་པར་དང་པོ་དེ་ཚེས་ ༡༧ ཉིན་བཀའ་ཤག་གི་སྐུ་ཚབ་ཨ་མ་ལྡོམ་པོ་སྐྱིད་ལགས་སུ་ཐུག་འཕྲད་གནང་སྐབས་དང་། པར་གསུམ་པ་དེ་གླིང་ཚ་ཚེ་བརྟན་རྡོ་རྗེ་ལགས་ཀྱི་བཟའ་ཟླ་བུ་ཕྲུག་གསུམ་ཡིན། གོང་་གསལ་པར་དང་པོ་དང་གསུམ་པ་གཉིས་སྤྱི་འཐུས་རྨོག་རུ་བསྟན་པའི་ངོ་དེབ་ལས་འདྲེན་བཀོད་བྱས། གསར་འགོད་པ། ལྷ་སྐྱབས་རྒྱལ།