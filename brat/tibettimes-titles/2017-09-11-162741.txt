
བོད་པའི་ཕོ་གསར་བསད་པའི་གྱོད་དོན་ལ་ཁྲིམས་བཤེར་བྱས།

དྷ་ས་མེག་གྷན་ནས་བསད་པའི་བོད་པའི་ཕོ་གསར་གྱི་གྱོད་དོན་ཁྲིམས་བཤེར་བྱས་ཡོད་ཀྱང་ཁྲིམས་ཐག་ཆོད་མི་འདུག ཕྱི་ལོ་ ༢༠༡༥ ཟླ་ ༡༠ ཚེས་ ༣༠ ཉིན་གྱི་མཚན་མོར་དྷ་ས་མེག་ལོར་ནས་གྲིས་བརྒྱབ་སྟེ་འདས་གྲོངས་སུ་ཕྱིན་པའི་བོད་པའི་ཕོ་གསར་གྱི་ཉེས་དོན་ཐད། དེ་རིང་བསྐྱར་དུ་དྷ་རམ་ས་ལའི་ས་གནས་ཁྲིམས་ཁང་དུ་ཞོགས་པའི་ཆུ་ཚོད་ ༡༡་༡༥ ནས་ཉིན་རྒྱབ་ཆུ་ཚོད་ ༡ ་མ་ཟིན་ཙམ་བར་ཁྲིམས་ར་ཚོགས་ཏེ་རྩོད་གླེང་བྱས་ཡོད་ཀྱང་། ཁྲིམས་ཐག་ཆོད་མེད་པས་ཕྱི་ཟླ་བཅུ་པའི་ཚེས་༤ལ་བསྐྱར་དུ་ཁྲིམས་བཤེར་གནང་འཆར་ཡོད་འདུག ཐེངས་འདིའི་ཁྲིམས་བཤེར་ཐད་དྷ་ས་ས་གནས་མགོ་འཛིན་ལས་ཁུངས་ནས་བོད་མིའི་ཁྲིམས་ལུགས་རིག་པ་བའི་ཚོགས་པའི་ལས་བྱེད་ཀུན་བཟང་སྟོབས་ལྡན་ལགས་ཟུར་ཉན་ཁྲིམས་རྩོད་པར་ཆེད་མངགས་གནང་ཡོད་སྟབས། འདི་གའི་གསར་འགོད་པས་ཁ་པར་བརྒྱུད་ཁོང་ལ་ཁྲིམས་བཤེར་གནས་སྟངས་ག་འདྲ་ཆགས་ཡོད་དྲིས་པར་ཁོང་གིས།  ད་ལན་ནི་རྩོད་གླེང་ཁྲིམས་བཤེར་ཞིག་ཆགས་ཡོད་པ་དང་། དེ་ཡང་ཁ་གཏད་ཁྲིམས་རྩོད་པས་དགག་བྱ་བྱས་ཏེ།  དེ་སྔོན་གནས་ཚུལ་བྱུང་སྐབས་ཉེན་རྟོག་པས་ཁྲིམས་ལུགས་ལྟར་གྱོད་དོན་ཐོ་འགོད་བྱས་མེད་པ་མ་ཟད།  འདས་པོ་ཚུལ་ཁྲིམས་ལ་དོན་རྐྱེན་བྱུང་སྐབས་མཉམ་དུ་ཡོད་པའི་དཔང་མི་བོོོད་པའི་བུ་མོ་དེས་ཁྲིམས་ཁང་དང་། ཉེན་རྟོག་པར་བཤད་པའི་སྐད་ཆ་གཉིས་མི་མཐུན་པ།  ད་དུང་མཚོན་ཆའི་སྟེང་གི་ཁྲག་དེ་རྒྱ་གར་ཕོ་གསར་དེའི་ཡིན་མིན་ཁ་གསལ་མི་འདུག་པའི་དགག་བྱ་བྱས་ཡོད་ཀྱང་།  ང་ཚོའི་ཁྲིམས་རྩོད་པས་ཁྲིམས་དཔོན་མཆོག་ལ་ཉེན་རྟོག་པས་ཁྲིམས་ལུགས་ལྟར་གྱོད་དོན་ཁྲིམས་གཏུགས་བྱས་པའི་ཆུ་ཚོད་དང་། བརྒྱུད་རིམ་ཁ་གསལ་བཟོས་ཡོད་པ་མ་ཟད།  དཔང་མི་བུ་མོ་དེེས་བཤད་པའི་སྐད་ཆ་དང་།  མཚོན་ཆའི་སྟེང་ཁྲག་ཡོད་པ་ཁ་གསལ་དང་། དེ་ཡང་ཚན་རིག་བརྟག་དཔྱད་ཁང་ནས་(DNA)ཞིབ་འཇུག་བྱས་པ་བརྒྱུད་ཁྲག་དེ་རྒྱ་གར་ཕོ་གསར་དེའི་ཡིན་པ་སོགས་ཁ་གཏད་ཁྲིམས་རྩོད་པས་བཏོན་པའི་དགག་བྱ་ཚང་མར་བདེན་པ་ར་སྤྲོད་ཐོག་ཁ་གསལ་བཟོས་སོང་བས།  ཐེངས་འདིའི་རྩོད་གླེང་ཁྲིམས་ཞིབ་ཁྲོད་མ་འོངས་པར་ང་ཚོར་རྒྱལ་ཁ་འཐོབ་པའི་གདེང་ཚོད་ཆེན་པོ་ཡོད། ཅེས་བརྗོད་བྱུང་། དེ་རིང་ཁྲིམས་ཁང་དུ་དྷ་ས་ས་གནས་འགན་འཛིན་ཟླ་བ་རིན་ཆེན་ལགས་དང་།  དེ་བཞིན་དྷ་སའི་མདོ་སྨད་ས་རྒྱུན་གཙོས་ཀླུ་སྒྲུབ་དང་སངས་རྒྱས་བཅས་ཟུར་ཉན་དུ་ཕེབས་ཡོད་པ་དང་།  འདི་གའི་གསར་འགོད་པས་མདོ་སྨད་ས་གནས་རྒྱུན་ལས་གཙོས་ཀླུ་སྒྲུབ་ལགས་སུ། ཁྲིམས་རའི་ནང་མི་ཅི་ཙམ་འཛོམས་ཡོད་མེད་སོགས་དྲིས་པར་ཁོང་གིས།  དེ་རིང་ཁྲིམས་ཁང་དུ་ཁྲིམས་དཔོན་དང་རྒྱ་གར་བའི་ཕྱོགས་གཏོགས་ཀྱི་མི་མང་པོ་འདུག  སྤྱིར་ཁྲིམས་ཁང་དུ་བོད་པ་མང་པོ་ཡོང་ནས་རྒྱལ་ཁ་ལེན་ཐུབ་པའི་རེ་བ་བཟུང་མེད་ཀྱང་།  ང་ཚོ་སྐྱབས་བཅོལ་བ་ཞིག་ཡིན་པའི་ཆ་ནས་གནས་ཚུལ་ག་རེ་བྱུང་ཡང་།  བོད་པ་ཚང་མས་མཉམ་རུབ་བྱས་པ་ཡིན་ན་གྲུབ་འབྲས་ག་རེ་འབྱུང་མིན་ལ་མ་བལྟས་པར་ནུས་པ་ཞིག་འཐོན་ཐུབ་ཀྱི་རེད་བསམ་ཡོད།  ཅེས་བརྗོད་བྱུང་། ཁྲིམས་རྩོད་པ་ཀུན་བཟང་ཐུབ་བསྟན་ལགས་ཀྱིས།  གྱོད་དོན་འདི་ལ་ཆེས་རིང་ན་ལོ་ ༡ ནང་ཚུད་དུ་མཇུག་བསྡུ་ཐུབ་སྲིད་པ་དང་། ཟླ་བ་རྗེས་མའི་ཕྱི་ཚེས་  ༤ ཉིན་བསྐྱར་དུ་ཁྲིམས་བཤེར་ཞིག་འཚོགས་རྒྱུ་ཡིན་སྐོར་བརྗོད་བྱུང་། གསར་འགོད་པ། སྐལ་བཟང་སྦྱིན་པ།