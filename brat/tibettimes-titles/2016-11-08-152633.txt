
བོད་མིའི་ཁྲོམ་རར་མེ་སྐྱོན་ཚབས་ཆེན་བྱུང་།

མདང་དགོང་མཚན་གུང་རྒྱ་གར་གྱི་རྒྱལ་ས་ལྡི་ལིའི་ལ་ལི་ཀེ་ལའི་བོད་མིའི་ཁྲོམ་རར་མེ་སྐྱོན་ཚབས་ཆེན་བྱུང་སྟེ་ཚོང་ཁང་ ༡༣༨ ཀྱི་ཚོང་རྫས་ཡོད་ཚད་ཚིག་ཡོད་འདུག འདི་གའི་གསར་འགོད་པས་ཁ་པར་བརྒྱུད་ལ་ལི་ཀེ་ལ་བོད་མི་སུད་ཚོང་ཚོགས་པའི་ཚོགས་གཞོན་བསོད་ནམས་སྟོབས་རྒྱལ་ལགས་སུ་སྐད་ཆ་དྲིས་པར། མདང་དགོང་མཚན་གུང་ཆུ་ཚོད་༡༢།༣༠ ནས་དང་པོའི་བར་དུ་ཁྲོམ་རའི་གློག་སྐུད་ལ་མེ་སྐྱོན་བྱུང་ཡོད་པ་དང་། དེའི་ཐོག་ལྷག་པ་ཆེན་པོ་བརྒྱབ་སྟེ་མེ་གསོད་མ་ཐུབ་པར་བརྟེན། ཁྱོན་ཚོང་ཁང་ ༡༣༨ ལ་མེ་སྐྱོན་ཚབས་ཆེན་བྱུང་ནས་ཅ་དངོས་ཡོད་ཚད་ཚིག་རོར་གྱུར་ཡོད་པ་མ་ཟད། ཐ་ན་ཁྲོམ་རའི་ལྕགས་ཤོག་རྣམས་ཀྱང་མེའི་ངར་གྱིས་གུག་གུག་ཆགས་ཡོད་པ་དང་། ད་ལྟའི་ཆར་ཁྲོམ་རའི་བོད་མི་ཚང་མ་སེམས་སྡུག་ཆེན་པོའི་ནང་ལྷུང་ཡོད་ལ། ཚོང་རྫས་ཡོད་ཚད་ཚིག་སྟེ་བུ་ལོན་གྱི་སྒང་ལ་བུ་ལོན་ཆགས་ཏེ། རྐང་པའི་སྒང་ལ་ཡར་ལངས་མ་ཐུབ་པའི་གནས་སྟངས་ཆགས་བསྡད་ཡོད་པ་དང་། ཐེངས་འདིའི་མེ་སྐྱོན་ཁྲོད་ཧིན་སྒོར་ས་ཡ་ ༡༢༠ ( 12 Crore) ལས་མང་བ་མེད་ནའང་ཉུང་བ་མེད་པའི་དཔལ་འབྱོར་གྱི་གྱོང་གུད་བཟོས་ཡོད་སྟབས། ཕྱི་རྒྱལ་གྱི་ཡུལ་གྲུ་གང་སར་བཞུགས་པའི་ཤ་རུས་གཅིག་པའི་བོད་མི་ཚོས་མ་སྐུལ་དྭང་བླངས་ཀྱི་སྒོ་ནས་ལ་ལི་ཀེ་ལའི་བོད་མི་སུད་ཚོང་བ་ཚོར་ཆེ་ཆུང་ལ་མ་ལྟོས་པའི་རོགས་རམ་རྒྱབ་སྐྱོར་རེ་གནང་རོགས། ཞེས་རེ་སྐུལ་ཞུས་སོང་། དེ་རིང་སྔ་དྲོར་སྲིད་སྐྱོང་བློ་བཟང་སེང་གེ་མཆོག་ལ་གནས་ཚུལ་སྙན་གསེང་ཞུས་ཡོད་པ་དང་། དེ་བཞིན་ཤེས་རིག་བཀའ་བློན་དངོས་གྲུབ་ཚེ་རིང་མཆོག་དང་ལྡི་ལིའི་སྐུ་ཚབ་དོན་གཅོད་ཀྱི་སྐུ་ཚབ་ཚེ་དབང་རྒྱལ་པོ་ལགས། དེ་བཞིན་བསམ་ཡས་གླིང་གི་ས་གནས་མགོ་འཛིན་དང་བརྒྱ་དཔོན། རང་བདེན་ཚོགས་ཆུང་། ས་གནས་བོད་ཀྱི་གཞོན་ནུ་ལྷན་ཚོགས་ཀྱི་སྐུ་ཚབ་བཅས་ཡུལ་དངོས་སུ་ཕེབས་ཏེ་གདུང་སེམས་མཉམ་སྐྱེད་གནང་ཡོད་པ་དང་། ཤེས་རིག་བཀའ་བློན་མཆོག་ནས་ད་ལན་གནས་ཚུལ་སྡུག་པོ་བྱུང་བར་གདུང་སེམས་མཉམ་སྐྱེད་ཡོད་པ་དང་། གནས་སྟངས་ཆ་ཚང་ཡར་བཀའ་ཤག་ལ་ཞུ་རྒྱུ་ཡིན་ལ། ད་ལོའི་དགུན་ཚོང་མགོ་བཙུགས་ཙམ་ཡིན་པས་མི་མང་གིས་བསམ་བློ་རྒྱ་ཆེན་པོ་གཏང་ནས་ཁྲོམ་ར་བསྐྱར་གསོ་གནང་དགོས་སྐོར་གྱི་བཀའ་སློབ་ལམ་སྟོན་གནང་ཡོད་པ་དང་། དེ་བཞིན་བསམ་ཡས་གླིང་ས་གནས་མགོ་འཛིན་དང་བརྒྱ་དཔོན་ནས་མཐུན་འགྱུར་རོགས་རམ་གང་ཐུབ་གནང་རྒྱུ་ཡིན་སྐོར་བརྗོད་ཡོད་འདུག གཞན་ཡང་། རྒྱ་གར་གྱི་ས་གནས་དཔོན་རིགས་ཁག་ཅིག་ཀྱང་རིམ་གྱིས་ཡུལ་དངོས་སུ་ཕེབས་རྒྱུ་ཡིན་སྐོར་བརྗོད་བྱུང་། ལ་ལི་ཀེ་ལའི་བོད་མིའི་ཁྲོམ་ས་དེ་ཕྱི་ལོ་ ༡༩༦༨ ལོ་ནས་བཟུང་ཨ་ན་བཞི་དང་ཨ་ན་བརྒྱད་ཙམ་གྱིས་མགོ་བཙུགས་ཏེ་ཚོང་བརྒྱབ་ཡོད་པ་དང་། ད་ལྟའི་བར་ལོ་ངོ་ ༤༨ ཙམ་ཕྱིན་པའི་བོད་མི་སུད་ཚོང་བའི་ཁྲོམ་ས་རྙིང་ཤོས་ཤིག་ཆགས་ཡོད་ཅིང་། ཁྲོམ་ར་དེར་ཐག་རིང་ས་ནས་ལ་དྭགས་དང་རང་དབང་ལ། ཐག་ཉེ་ས་ནས་བཞུགས་སྒར་དྷ་རམ་ས་ལ་དང་དྷ་ལ་ཧོ་སི། མ་སུ་རི། ཅན་དྷི་སྒར། རྡེ་ར་རྡུན། ཤི་རི་ནཱ་སྒར། དེ་བཞིན་རྒྱ་གར་ལྷོ་ཕྱོགས་སོགས་ནས་ཡོང་བའི་བོད་མི་སུད་ཚོང་བ་མཉམ་འདུས་ཀྱི་ཚོང་ར་ཞིག་ཡིན་པ་དང་། ཚོང་པ་དང་ལས་མི་སོགས་ཚང་མ་བསྡོམས་ན་མི་གྲངས་ ༤༠༠ མ་ཟིན་ཙམ་ཡོད་ཅིང་། ཁྲོམ་རར་གོད་ཆག་བྱུང་བ་ཐེངས་དང་པོ་ཆགས་ཡོད་འདུག གསར་འགོད་པ། པདྨ་མཚོ།  