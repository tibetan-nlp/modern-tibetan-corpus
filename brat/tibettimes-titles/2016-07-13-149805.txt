དགེ་བཤེས་མའི་རྒྱུགས་འབྲས།

རྒྱུགས་སྤྲོད་དོ་དམ་ཚོགས་ཆུང་གིས་ད་ལོའི་དགེ་བཤེས་མའི་རྒྱུགས་སྤྲོད་སྐབས་བཞི་བའི་ཁྲོད་རྒྱུགས་མ་འཕྲོད་མཁན་གཅིག་ཀྱང་མེད་པ་དང་། སྐབས་བཞི་བའི་དགེ་བཤེས་མའི་རྒྱུགས་འབྲས་རྩེར་སོན་བཙུན་མ་ ༡༢ གྱི་མཚན་གཞུང་གསལ་བསྒྲགས་བྱས་འདུག ད་ལོའི་ཕྱི་ཟླ་ལྔ་པའི་དྷ་ས་དགེ་ལྡན་ཆོས་གླིང་བཙུན་དགོན་དུ་དགེ་བཤེས་མའི་རྒྱུགས་སྤྲོད་སྐབས་བཞི་བའི་ལས་དོན་ལེགས་གྲུབ་བྱུང་རྗེས། སེར་འབྲས་དགའ་གསུམ་གྱི་དགེ་བཤེས་ལྷ་རམས་པ་བརྒྱད་ཀྱིས་རྒྱུགས་ཞུགས་བཙུན་མ་རྣམས་ཀྱི་གཞུང་ཆེན་འབྲི་རྒྱུགས་ཁག་ལ་ཞིབ་འཇུག་གནང་བ་དང་། སཱ་ཪ་མཐོ་སློབ་དང་བོད་ཀྱི་དཔེ་མཛོད་ཁང་གི་དགེ་ལས་གཉིས་ནས་བརྡ་སྤྲོད་དང་དེང་དུས་ཚན་རིག་གི་འབྲི་རྒྱུགས་ལ་ཞིབ་འཇུག་གནང་སྟེ་དགེ་བཤེས་མའི་རྒྱུགས་སྤྲོད་དོ་དམ་ཚོགས་ཆུང་ནས་མཐའ་མའི་རྒྱུགས་འབྲས་ཕྱོགས་བསྡོམས་གསལ་བསྒྲགས་སྤེལ་བའི་ནང་། ཐེངས་འདིའི་ལོ་རིམ་ཁག་བཞི་རུ་བཙུན་མ་གྲངས་ ༤༤ རྒྱུགས་ཞུགས་གནང་བའི་ཁྲོད་དུ་རྒྱུགས་མ་འཕྲོད་མཁན་གཅིག་ཀྱང་མེད་པ་དང་། དགེ་བཤེས་མའི་རྒྱུགས་འབྲས་རྩེར་སོན་བཙུན་མ་ ༡༢ གྱི་མཚན་གཞུང་བཏོན་པའི་ནང་། ལོ་རིམ་དང་པོའི་ཁྲོད་དུ། བཙུན་དགོན་སྒྲོལ་མ་གླིང་གི་བཙུན་མ་བློ་བཟང་ཆོས་སྒྲོན་ལགས་དང་། བཙུན་དགོན་བྱང་ཆུབ་ཆོས་གླིང་གི་བཙུན་མ་ངག་དབང་ཆོས་འཛོམས་ལགས། བཙུན་དགོན་སྒྲོལ་མ་གླིང་གི་བཙུན་མ་བཀྲ་ཤིས་ལྷ་མོ་གསུམ་དང་། ལོ་རིམ་གཉིས་པའི་ཁྲོད་དུ། བཙུན་དགོན་བྱང་ཆུབ་ཆོས་གླིང་གི་བཙུན་མ་བསྟན་འཛིན་སྒྲོལ་དཀར་ལགས་དང་ཟླ་བ་ཆོས་འཛོམས་ལགས། བསྟན་འཛིན་རྣམ་གྲོལ་ལགས། ལོ་རིམ་གསུམ་པའི་ཁྲོད་དུ། བཙུན་དགོན་སྒྲོལ་མ་གླིང་གི་བཙུན་མ་བདེ་ལེགས་དབང་མོ་དང་། བཙུན་དགོན་བྱང་ཆུབ་ཆོས་གླིང་གི་བཙུན་མ་བློ་བཟང་ལྷ་མོ་ལགས། བཙུན་མ་ངག་དབང་དཔལ་སྐྱིད་ལགས། ལོ་རིམ་བཞི་བའི་ཁྲོད་དུ། བཙུན་དགོན་མཁའ་སྤྱོད་དགའ་འཁྱིལ་གླིང་གི་བཙུན་མ་རྣམ་གྲོལ་ཕུན་ཚོགས་ལགས་དང་། བཙུན་དགོན་འཇམ་དབྱངས་ཆོས་གླིང་གི་བཙུན་མ་ལྷ་མོ་གུ་རུང་ལགས། བཙུན་དགོན་སྒྲོལ་མ་གླིང་གི་བཙུན་མ་བསྟན་འཛིན་ཀུན་གསལ་ལགས་བཅས་ཡིན་འདུག དགེ་བཤེས་མའི་རྒྱུགས་སྤྲོད་ལས་རིམ་འདི་སྤྱི་ནོར་༧གོང་ས་སྐྱབས་མགོན་ཆེན་པོ་མཆོག་གི་ལམ་སྟོན་འོག བོད་མིའི་སྒྲིག་འཛུགས་ཆོས་རིག་ལས་ཁུངས་ནས་གཙོ་འགན་བཞེས་ཏེ། བོད་ཀྱི་བཙུན་མའི་ལས་འཆར་ཚོགས་ཆུང་དང་མཉམ་རུབ་ཐོག་ལག་བསྟར་ཞུས་པ་ཞིག་ཡིན་ཞིང་། སེར་འབྲས་དགའ་གསུམ་གྱི་དགེ་བཤེས་ལྷ་རམས་པ་རྣམས་དང་། དེ་བཞིན། སཱ་ར་མཐོ་སློབ་དང་བོད་ཀྱི་དཔེ་མཛོད་ཁང་བཅས་ཀྱི་མཐུན་འགྱུར་འོག ད་ལོའི་དགེ་བཤེས་མའི་རྒྱུགས་སྤྲོད་ལས་རིམ་བསྒྲུབ་ཡོད་པ་དང་། ད་ལོའི་ཕྱི་ཟླ་ ༡༢ ནང་རྒྱ་གར་ལྷོ་ཕྱོགས་མོན་གྷོ་བཙུན་དགོན་བྱང་ཆུབ་ཆོས་གླིང་དུ་བཙུན་མའི་འཇང་དགུན་ཆོས་ཐེངས་ ༢༢ བའི་ཐོག་དགེ་བཤེས་མའི་བསླབ་པ་མཐར་སོན་ལོ་རིམ་བཞི་པའི་བཙུན་མ་ ༢༠ ཡིས་རྟེན་འབྲེལ་དམ་འཇོག་དང་། ༧གོང་ས་མཆོག་གི་སྐུ་མདུན་ནས་དགེ་བཤེས་མའི་མཚན་གནས་ཀྱི་ཕྱག་ཁྱེར་གསོལ་རས་བཞེས་རྒྱུ་ཡིན་འདུག གསར་འགོད་པ། པདྨ་རྒྱལ་གྱིས་བསྡུ་སྒྲིག་བྱས།