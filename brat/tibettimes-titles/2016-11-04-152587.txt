བོད་སྐད་ཡིག་འབེབས་མཉེན་ཆས་གསར་གཏོད།

རྒྱ་ནག་གཞུང་འབྲེལ་བརྒྱུད་ལམ་ཀྲུང་གོའི་བོད་སྐད་རླུང་འཕྲིན་ཞེས་པའི་གནས་ཚུལ་སྤེལ་བ་ལྟར་ན། བོད་ལྗོངས་སློབ་གྲྭ་ཆེན་མོ་དང་ཁ་ཏཱ་ཤུན་ཧྥེ་(科大讯飞)ཞེས་པའི་བརྡ་འཕྲིན་ལག་རྩལ་ཁང་གཉིས་མཉམ་འབྲེལ་ཐོག བོད་སྐད་ཡིག་འབེབས་ཀྱི་མཉེན་ཆས་ཤིག་གསར་གཏོད་བྱས་ཡོད་པ་ཁ་སང་ཁྱབ་བསྒྲགས་བྱས་ཡོད་འདུག ཐེངས་འདིར་ལེགས་འགྲུབ་བྱུང་བའི་བོད་སྐད་ཡིག་འབེབས་མཉེན་ཆས་དེ་ནི། ཁ་པར་དང་གློག་ཀླད་སོགས་ཀྱི་ནང་དུ་ལག་པའི་ཡི་གེ་འབྲི་མི་དགོས་པར་ཁ་ནས་སྐད་ཆ་བཤད་མ་ཐག་མཉེན་ཆས་ཀྱིས་བོད་ཡིག་ཏུ་དབབ་པ་དང་། བོད་ཡིག་གི་དེབ་སོགས་ཀྱང་སོ་སོས་ཀློག་མི་དགོས་པར་མཉེན་ཆས་ཀྱིས་བོད་སྐད་ནང་ཀློག་ཐུབ་པ་བཅས་ཀྱི་ཁྱད་ཆས་ཡོད་འདུག དབྱིན་ཡིག་དང་རྒྱ་ཡིག་སོགས་འཛམ་གླིང་གི་སྐད་ཡིག་ཆེ་ཁག་ལ་སྔོན་ཆད་ནས་ཁྱད་ཆོས་དེ་ལྡན་པ་མ་ཟད། ཁ་པར་དང་གློག་ཀླད་སོགས་སུ་ཡོངས་ཁྱབ་ཏུ་མཉེན་ཆས་དེ་བཀོལ་སྤྱོད་བྱེད་བཞིན་ཡོད་པ་དང་། གྷོ་གྷིལ་འཚོལ་བཤེར་མ་ལག་ནང་དུའང་ཡི་གེ་འབྲི་མ་དགོས་པར། ཁྱོད་ཀྱིས་གང་འཚོལ་འདོད་པ་དེ་ཁ་ནས་བཤད་མ་ཐག་ཡིག་ཐོག་ཏུ་འཆར་ཡོང་བ་མ་ཟད། ཁྱེད་ལ་མཁོ་བའི་རྒྱུ་ཆ་དེའང་དུས་ཐོག་ཏུ་ཁྱོད་ལ་མཁོ་སྤྲོད་བྱེད་ཀྱིན་ཡོད།  