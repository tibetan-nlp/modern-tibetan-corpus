རྒྱ་མི་དྲ་ཐོག་གསང་ཉུལ་བ་ ༧༧ འཇུས་ཡོད།

ཁེན་ཡའི་གཞུང་གིས་ཉེ་ཆར་རྒྱ་རིགས་དྲ་ཐོག་གསང་ཉུལ་བ་ ༧༧ འཇུ་བཟུང་བྱས་ཏེ་ད་ཆར་རྩད་ཞིབ་བྱེད་ཀྱིན་ཡོད་སྐོར་ཕྱིར་བསྒྲགས་བྱས་འདུག ཟླ་སྔོན་མའི་ཚེས་ ༣༠ ཉིན་ཨ་ཧྥི་རི་ཀའི་རྒྱལ་ཁབ་ཁེན་ཡའི་རྒྱལ་ས་ཎེ་རོ་བྷེ་ནང་རྟེན་གཞི་བྱས་པའི་མཉམ་འབྲེལ་རྒྱལ་ཚོགས་ཀྱི་སྤྱི་ཁྱབ་ལས་ཁུངས་ལ་དྲ་ཐོག་གློག་ལམ་ཞིག་བརྒྱུད་མེ་སྐྱོན་ཤོར་ནས་མི་གཅིག་བསད་ཡོད་སྟབས། ཟླ་འདིའི་ཚེས་ ༡ ནས་བཟུང་ཁེན་ཡའི་ནག་ཉེས་ཞིབ་དཔྱོད་ཚན་པས་མཉམ་འབྲེལ་རྒྱལ་ཚོགས་ཀྱི་ལས་ཁུངས་དང་ཨ་རིའི་གཞུང་ཚབ་ཁང་གི་ཉེ་འཁྲིས་ཀྱི་སྡོད་ཁང་ཁག་ལ་གློ་བུར་སྔོག་གཤེར་བྱས་སྐབས། རྒྱ་རིགས་ཁག་ཅིག་གིས་དྲ་ཐོག་བརྒྱུད་རྒྱལ་ཁབ་དང་མི་སྒེར་གྱི་གསང་བ་ལྐོག་ཉན་བྱེད་ཀྱི་ཡོད་པ་ར་སྤྲོད་ཡོད་སྟབས་རྒྱ་རིགས་དོགས་ཡོད་ཉེས་ཅན་ ༧༧ འཇུ་བཟུང་བྱས་ཡོད་འདུག འདིའི་ཐད་ཁེན་ཡའི་ནག་ཉེས་ཞིབ་དཔྱོད་ལྷན་ཁང་གི་མགོ་ཁྲིད་མུ་ཧོ་རོ་ (Ndegwa Muhoro) ཡིས་རྒྱལ་ཡོངས་ཉིན་རེའི་ཚགས་པར་ (Daily Nation newspaper) ཐོག་བརྗོད་དོན། ཉེ་ལམ་ཁེན་ཡའི་ཉེན་རྟོག་པས་རྒྱ་རིགས་ཁག་ཅིག་གིས་དྲ་ཐོག་བརྒྱུད་ཁེན་ཡའི་ནང་གི་ཕྱི་རྒྱལ་གཞུང་ཚབ་ཁག་ཅིག་གི་གློག་ཀླད་དང་ཁ་པར་ལ་ལྐོག་ཉན་བྱེད་བཞིན་ཡོད་པ་མ་ཟད། ཁེན་ཡའི་དངུལ་ཁང་དང་དངུལ་སྟོན་ཆེད་ཀྱི་འཕྲུལ་ཆས་ (ATM) ཁག་ལ་ཚོད་འཛིན་གྱིས་མི་གཞན་གྱི་དངུལ་བསླུ་ཁྲིད་བྱས་ཡོད་པའི་གནས་ཚུལ་ཤེས་རྟོགས་བྱུང་ཡོད་སྟབས། ད་ལྟ་ང་ཚོས་ཁོ་ཚོ་འཇུ་བཟུང་གིས་ཁོ་ཚོའི་དམིགས་ཡུལ་གང་ཡིན་སྐོར་ལ་དྲི་རྩད་བྱེད་བཞིན་ཡོད། ཅེས་བརྗོད་འདུག ཁེན་ཡའི་ཕྱི་སྲིད་བློན་ཆེན་ཨཱ་མེ་ཎཱ(Amina Mohamed)ཡིས། ད་རེབ་ཀྱི་གྱོད་དོན་འདི་ཁེན་ཡའི་ཉེན་རྟོག་པ་དང་ཕྱི་སྲིད་ལས་ཁུངས་ཟུང་འབྲེལ་ཐོག་བརྟག་དཔྱད་བྱེད་བཞིན་ཡོད་སྟབས། རྒྱ་ནག་གཞུང་གིས་འགན་ཁུར་ཆེ་ཙམ་བླངས་ཏེ་གྱོད་དོན་འདི་ཐག་གཅོད་ཡོང་རྒྱུར་འབོད་སྐུལ་ཞུ་བཞིན་ཡོད། ཅེས་བརྗོད་འདུག  ཟླ་འདིའི་ཚེས་ ༤ ཉིན་གྱི་ཚད་ལྡན་ཚགས་ཤོག་(The Standard newspaper) ཞེས་པའི་ནང་གནས་ཚུལ་བཀོད་པ་ལྟར་ན། ཉེ་ལམ་ཁེན་ཡའི་རྒྱལ་སར་འཇུ་བཟུང་བྱས་པའི་རྒྱ་རིགས་དེ་དག་དམག་མིའི་སྡོད་ཁང་ལྟ་བུ་ཞིག་གླས་ཏེ་བསྡད་ཡོད་ཅིང་། ཁོ་ཚོས་བརྡ་འཕྲིན་ཚན་རྩལ་གྱི་འཕྲུལ་ཆས་མང་པོ་བཀོལ་སྤྱོད་བྱས་ཏེ། དྲ་ཐོག་བརྒྱུད་དངུལ་དང་གསང་བ་རྐུ་འཁྱེར་བྱེད་ཀྱིན་ཡོད་སྟབས། ཁེན་ཡའི་གཞུང་གིས་མི་དེ་དག་འཇུ་བཟུང་བྱས་ཏེ་རྒྱ་ནག་གི་གཞུང་ཚབ་པ་དང་གདོང་གཏུགས་ཏེ་ཞིབ་བཤེར་བྱེད་ཀྱིན་ཡོད། ཅེས་སོགས་བཀོད་འདུག ཆབ་སྲིད་དབྱེ་ཞིབ་པ་ཚོས། ལོ་ཤས་གོང་ནས་བཟུང་རྒྱ་ནག་གཞུང་གིས་ཨ་ཧྥི་རི་ཀའི་རྒྱལ་ཁབ་ཁག་ལ་དཔལ་འབྱོར་གྱི་འགྲོ་གྲོན་བཏང་སྟེ། རྒྱ་ཕྱོགས་ཀྱི་མཐུན་གྲོགས་རྒྱལ་ཁབ་ཅིག་ཏུ་འགྱུར་རྒྱུར་འབད་བརྩོན་བྱེད་བཞིན་ ཡོད་ཀྱང་། ད་ཆ་རྒྱ་ནག་གཞུང་གིས་ཆེད་ལས་མི་སྣ་བཏང་སྟེ་འབྲེལ་ཡོད་གཞུང་གི་གསང་བ་རྐུ་འཁྱེར་བྱེད་བཞིན་ཡོད་སྟབས། མ་འོངས་པར་རྒྱ་ནག་གཞུང་དང་ཨ་ཧྥི་རི་ཀའི་རྒྱལ་ཁབ་ཁག་གི་འབྲེལ་ལམ་ཇེ་སྡུག་ཏུ་འགྲོ་སྲིད་པར་ཚོད་དཔག་བྱེད་ཀྱིན་ཡོད་འདུག གསར་འགོད་པ། དོན་གྲུབ།