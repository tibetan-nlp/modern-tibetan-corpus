ལ་དྭཊ་སུ་ཞབས་སོར་བདེ་བར་བཀོད།

ཕྱི་ཟླ་ ༨ ཚེས་ ༡༢ ནས་ ༢༡ བར་༧གོང་ས་སྐྱབས་མགོན་ཆེན་པོ་མཆོག་གིས་ལ་དྭགས་ཁུལ་དུ་དད་ལྡན་ཆོས་ཞུ་བ་ཚོར་གསུང་ཆོས་གནང་རྒྱུ་ཡིན་འདུག ཁ་སང་ཞོགས་པར་༧གོང་ས་མཆོག་བཞུགས་སྒར་ཕོ་བྲང་ནས་ཆིབས་ཕེབས་ཀྱིས་ལ་དྭགས་ཁུལ་དུ་ཞབས་སོར་བདེ་བར་བཀོད་ཡོད་པ་དང་། ལ་དྭགས་ཁུལ་དུ་རྟེན་གཞི་བྱས་ཡོད་པའི་ཐིག་སེ་དགོན་གྱིས་ཇི་ལྟར་གསོལ་འདེབས་ཞུས་བ་ལྟར། ཕྱི་ཟླ་ ༨ ཚེས་ ༡༢ ཉིན་ལ་དྭགས་ཀྱི་རྒྱལ་ས་སླེ་རུ་ཡོད་པའི་ཁྲིག་རྩེ་ཚུལ་ཁྲིམས་རྣམ་དག་གླིང་དུ་ཇོ་བོ་རྗེ་དཔལ་ལྡན་ཨ་ཏི་ཤས་མཛད་པའི་བྱང་ཆུབ་ལམ་སྒྲོན་དང་། མགོན་པོ་ཀླུ་སྒྲུབ་ཀྱིས་མཛད་པའི་བྱང་ཆུབ་སེམས་འགྲེལ་གྱི་གསུང་ཆོས་གནང་རྒྱུ་དང་། ཕྱི་ཚེས་ ༡༣ ཉིན་གྱི་སྔ་དྲོར་༧གོང་ས་མཆོག་གི་སྐུ་ཚེ་ཞབས་པད་བརྟན་པའི་བརྟན་བཞུགས་བསྟར་འབུལ་ཞུ་རྒྱུ་ཡིན་འདུག ཕྱི་ཟླ་ ༨ ཚེས་ ༡༩ ནས་ ༢༠ བར་ཉིན་གྲངས་གསུམ་རིང་ལ་དྭགས་རྒྱལ་ས་སླེ་རུ་ཡོད་པའི་ཞི་བའི་ཚལ་་ཐང་ཆེན་དུ་བོད་མི་གཙོས་པའི་རྒྱལ་ཁབ་ཕྱི་ནང་གི་དད་ལྡན་ཆོས་ཞུ་བ་ཚོར་རྒྱལ་སྲས་ཆེན་པོ་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པའི་གསུང་ཆོས་དང་། ཕྱི་ཚེས་ ༢༡ ཉིན་སྤྱན་རས་གཟིགས་ཀྱི་དབང་གནང་རྒྱུ་བཅས་སྤྱི་ནོར་༧གོང་ས་སྐྱབས་མགོན་ཆེན་པོ་མཆོག་རྒྱ་གར་བྱང་ཕྱོགས་འཇའ་མུ་ཀ་ཤི་མིར་མངའ་སྡེའི་ལ་དྭགས་ཁུལ་དུ་ཟླ་བ་གཅིག་མ་ཟིན་ཙམ་རིང་བཞུགས་རྗེས། ཕྱི་ཟླ་བརྒྱད་པའི་ཚེས་ ༢༢ ཉིན་ཕྱིར་བཞུགས་སྒར་དུ་ཆིབས་བསྒྱུར་གནང་འཆར་ཡོད་འདུག གསར་འགོད་པ། པདྨ་རྒྱལ་གྱིས་དགའ་ལྡན་ཕོ་བྲང་གི་དྲ་ཚིགས་ལས་བསྡུས།