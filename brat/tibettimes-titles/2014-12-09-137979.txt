
ཅིའི་ཕྱིར་ཞི་བདེ་གཟེངས་རྟཊ་ཉིན་མོ་སྲུང་གཙི་ཞུ་དགོས་པ་རེད།

༧གོང་ས་མཆོག་ལ་ཞི་བདེ་གཟེངས་རྟགས་ཐོབ་སྟེ་ལོ་ངོ་ ༢༥ འཁོར་བའི་དུས་དྲན་དང་བསྟུན་ཏེ་བོད་ཀྱི་དཔེ་མཛོད་འགན་འཛིན་དགེ་བཤེས་ལྷག་རྡོར་ལགས་སུ་ནོ་བྷེལ་ཞི་བདེ་གཟེངས་རྟགས་བརྒྱུད་དེ་བོད་དོན་ཐོག་ནུས་པ་གང་འཐོན་ཡོད་མེད་དང་དུས་དྲན་འདི་སྲུང་གཙི་ཞུ་དགོས་པའི་རིན་ཐང་སོགས་ཀྱི་སྐོར་ལ་བཅར་འདྲི་ཞུས་ཡོད། དགེ་བཤེས་ལགས་སུ་ནོ་བྷེལ་ཞི་བདེ་གཟེངས་རྟགས་ཀྱི་བྱུང་རིམ་དང་ངོ་བོ་བཅས་ཀྱི་སྐོར་དྲིས་པར་ཁོང་གིས་ལན་འདི་ལྟར་བསྐྱོན་སོང་། ངས་ནོ་བྷེལ་ཞི་བདེ་གཟེངས་རྟགས་སྐོར་གྱི་བྱུང་རིམ་ཡག་པོ་ཤེས་ཀྱི་མེད་ཀྱང་། སྦྱིར་བཏང་ནོ་བྷེལ་ཞི་བདེ་ཚོགས་པས་འཛམ་གླིང་ཐོག་ཞི་བདེ་དང་རྩོམ་རིག རྫས་འགྱུར། དངོས་ཁམས། སྨན་རྫས། དཔལ་འབྱོར་བཅས་ཀྱི་ཐོག་ཕྱག་ལས་ཡུན་རིང་གནང་སྟེ། དམིགས་བསལ་འབུར་དུ་ཐོན་མཁན་ཚོར་ནོ་བྷེལ་གཟེངས་རྟགས་སྤྲོད་བཞིན་ཡོད་པ་རེད། དེ་དག་ཁྲོད་ནས་ནོ་བྷེལ་ཞི་བདེ་གཟེངས་རྟགས་འདི་འཛམ་གླིང་ཐོག་སྙན་གྲགས་ཆེ་ཤོས་རེད། ད་བར་གཟེངས་རྟགས་འདི་བཞེས་མཁན་མང་པོ་ཞིག་བྱུང་ཡོད་པ་རེད། ༡༩༨༩ ལོར་༧གོང་ས་མཆོག་ལ་ནོ་བྷེལ་ཞི་བདེ་གཟེངས་རྟགས་ཕུལ་དགོས་དོན་གཙོ་བོ་༧གོང་ས་མཆོག་གིས་བོད་པའི་ཆོས་དང་རིག་གཞུང་སྲུང་སྐྱོབ་དང་། བོད་དོན་དེ་མཐའ་གཅིག་ཏུ་འཚེ་མེད་ཞི་བའི་ལམ་ནས་འཐབ་རྩོད་གནང་ཞིང་། བྱམས་སྙིང་རྗེ་དང་བདེན་པའི་ལམ་ཁར་སྐྱོད་པ། བོད་པ་གཅིག་པུ་མ་ཡིན་པར་༧གོང་ས་མཆོག་གིས་འཛམ་གླིང་ཡོངས་སུ་འཆམ་མཐུན་དང་ཞི་བདེ་ཡོང་དགོས་པའི་བཀའ་སློབ་གནང་སྟེ། མི་མང་པོ་ཞིག་ལ་ཕན་གྱི་ཡོད་པར་ངོས་འཛིན་ཐོག་ནོ་བྷེལ་ཞི་བདེ་གཟེངས་རྟགས་དེ་ཕུལ་བ་ཞིག་ཆགས་ཡོད་པ་རེད། ཅེས་བརྗོད་བྱུང་། ༧གོང་ས་མཆོག་ལ་ནོ་བྷེལ་ཞི་བདེ་གཟེངས་རྟགས་ཕུལ་བ་དེས་བོད་དོན་ཐོག་ཕན་གནོད་གང་འདྲ་བྱུང་ཡོད་མེད་དྲིས་པར། ཁོང་གིས། ཕན་ཐོགས་ཆེན་པོ་བྱུང་ཡོད་པ་རེད་བསམ་གྱི་འདུག གང་ཡིན་ཟེར་ན། སྤྱིར་བཏང་ཏཱ་ལའི་བླ་མ་ཟེར་ན་ནང་བསྟན་ཆོས་ལུགས་ཁྲོད་དུ་ཐོབ་གོ་གནས་དང་མཚན་སྙན་གྲགས་ཆེན་པོ་ཡོད་པ་ཞིག་རེད། ལྷག་པར་དུ་བོད་མི་ཚོའི་འདི་ཕྱི་གཉིས་ཀྱི་མགོན་སྐྱབས་དང་བོད་པའི་མཚོན་རྟགས་ཆགས་ཡོད། འདི་ལྟ་བུའི་གང་ཟག་ཅིག་ལ་ནོ་བྷེལ་ཞི་བདེ་གཟེངས་རྟགས་ཐོབ་པ་ཡིན་ན། ཐོག་མ་ནས་མཚན་སྙན་གྲགས་ཆེན་པོ་ཡོད་པའི་སྒང་ལ་འཛམ་གླིང་ཡོངས་གྲགས་ཀྱིས་ཁས་ལེན་པའི་ཞི་བདེ་གཟེངས་རྟགས་ཐོབ་པ་བརྒྱུད་དམིགས་བསལ་ཀྱིས་ཆ་འཇོག་དང་བརྩི་མཐོང་ཆེན་པོ་བྱེད་པ་ཞིག་ཆགས་པ་རེད། བོད་པ་དང་བོད་ཀྱི་གནས་ཚུལ་ཞེས་པ་དེ་མང་ཆེ་བས་༧གོང་ས་མཆོག་གི་མཚན་ཐོག་ནས་ཧ་གོ་བཞིན་ཡོད་པ་རེད་མ་གཏོགས་གཞན་སུ་གང་གིས་བོད་དོན་རྒྱལ་སྤྱི་ཅན་དུ་བསྒྱུར་བཞག་པ་ཡོད་པ་མ་རེད། ཏཱ་ལའི་བླ་མ་ཟེར་དུས་མང་ཆེ་བས་ཧ་གོ་བ་དང་། བོད་པ་ཟེར་བ་མི་ཤེས་མཁན་ད་ལྟའང་མང་པོ་རེད། ཅེས་བརྗོད་བྱུང་། དགེ་བཤེས་ལགས་སུ་༧གོང་ས་མཆོག་ལ་ནོ་བྷེལ་གཟེངས་རྟགས་ཐོབ་པ་འདིས་བོད་པའི་མི་རབས་གསར་པ་ཚོར་ཤུགས་རྐྱེན་གང་འདྲ་ཐེབས་མིན་དྲིས་པར། ཁོང་གིས། ཞི་བདེ་གཟེངས་རྟགས་འདིས་བོད་པའི་རྩ་དོན་འཐབ་རྩོད་ཙམ་མ་རེད། བོད་པའི་ཆོས་དང་རིག་གཞུང་ཐོག་འཛམ་གླིང་ལ་དོ་སྣང་ཡོང་བ་དང་། དེ་བརྒྱུད་ནས་ཆོས་དང་རིག་གཞུང་རྒྱུན་འཛིན་དང་དར་སྤེལ་ཐོག་ལའང་ནུས་པ་ཆེན་པོ་འཐོན་གྱི་ཡོད་པ་རེད། བོད་ཀྱི་ལོ་རྒྱུའི་ཐོག་སྔོན་ཆད་ནོ་བྷེལ་ཞི་བདེ་གཟེངས་རྟགས་ཕར་ཞོག སྤྱིར་བཏང་གི་རྒྱལ་སྤྱི་རང་བཞིན་གྱི་གཟེངས་རྟགས་དེ་འདྲ་བཞེས་མཁན་ཙམ་ཡང་ང་རང་གིས་ཧ་གོ་གི་མེད། མ་འོངས་པར་ང་ཚོ་བོད་པའི་སྤྱི་ཚོགས་ནང་མི་དེ་འདྲའི་རླབས་ཆེན་ཞིག་བྱུང་བ་དང་། འཛམ་གླིང་ཐོག་མཚན་སྙན་གྲགས་ཡོད་པའི་གཟེངས་རྟགས་དེ་འདྲ་ཞིག་ཐོབ་མྱོང་བ་རེད་ལབ་ན། མ་འོངས་པའི་མི་རབས་དེ་ཚོ་འཛམ་གླིང་མི་མང་དང་མཉམ་དུ་དཔུང་བ་གཤིབ་ནས་སྐྱོད་ཐུབ་པ་དང་། བོད་མི་རིགས་ལ་སྤོབས་པ་དང་མིག་དཔེ་བཟང་པོ་བསླེབ་ཐུབ་པར་ཁྱད་པར་ཆེན་པོ་ཡོད་པ་རེད་བསམ་གྱི་འདུག འདི་ཧ་ཅང་གནད་འགག་ཆགས་ཡོད་པ་རེད། གང་ཡིན་ཟེར་ན། མིའི་སྤྱི་ཚོགས་གང་དང་གང་ཡིན་ནའང་མིག་དཔེ་ལྟ་ས་དེས་སྤྱི་ཚོགས་དང་མི་རིགས་ལ་ཁྱད་པར་ཆེན་པོ་བཟོ་བ་རེད། མིག་དཔེ་ལྟ་ས་ཡག་པོ་ཡོད་ན་དེའི་རྗེས་སུ་ཕྱིན་ན་ཡག་པོ་ཆགས་པ་དང་། མིག་དཔེ་ལྟ་ས་ཡག་པོ་མེད་ན་སྤྱི་ཚོགས་ཉམས་ཆག་ཏུ་འགྲོ་བ་རེད། ཅེས་བརྗོད་བྱུང་། ནོ་བྷེལ་ཞི་བདེ་གཟེངས་རྟགས་འབུལ་བཞེས་ཀྱི་ཉིན་མོ་སྲུང་གཙི་གནང་དགོས་པར་རྒྱུ་མཚན་དང་རིན་ཐང་གང་འདྲ་ཡོད་མེད་དྲིས་པར། ཁོང་གིས། དྲི་བ་འདི་གནད་འགག་ཅིག་རེད། བོད་པ་ཚོར་དུས་དྲན་སྲུང་གཙི་ཟེར་བ་དེ་ཉིན་གཅིག་ལ་ཡར་འཛོམས་ཏེ་གཏམ་བཤད་འདྲ་སྤེལ་བ་དང་། གཞས་ཞབས་བྲོ་འདྲ་འཁྲབ། གྱོན་ཆས་གསར་པ་འདྲ་གྱོན་ཏེ་སྤྲོ་སྐྱིད་བཏང་རྗེས། སང་ཉིན་ནས་ལས་ཀ་ཚང་མ་འགྲུབ་སོང་བ་ལྟར་ཚོར་བ་དང་ལས་འགན་གང་ཡང་མེད་པའི་ལུགས་སྲོལ་ཞིག་ཡོད་པ་རེད། སྤྱིར་བཏང་དེ་ཡང་གང་འཚམ་ཕན་ཐོགས་ཡོད་རྒྱུ་རེད། ཡིན་ནའང་དེ་ལས་གལ་ཆེ་བ་༧གོང་ས་མཆོག་ལ་དོན་དག་ག་རེ་སྒང་ནས་གཟེངས་རྟགས་འདི་ཐོབ་པ་རེད། གཟེངས་རྟགས་འདི་བཞེས་སྐབས་༧གོང་ས་མཆོག་དང་གཟེངས་རྟགས་གནང་མཁན་ཚོས་ག་རེ་གསུངས་ཡོད་པ་རེད། དེ་དག་ཧ་གོ་དགོས་པ་དང་། སོ་སོར་འབྲེལ་བ་ཡོད་པ་ག་རེ་འདུག དེ་ལག་ལེན་བསྟར་དགོས་པ་གལ་ཆེན་པོ་རེད། དུས་དྲན་སྲུང་གཙི་བྱེད་དགོས་པའི་དམིགས་ཡུལ་ག་རེ་རེད་ཟེར་ན། ཉིན་མོ་དེ་དང་ཉིན་མོ་དེའི་གནས་ཚུལ་མ་བརྗེད་པའི་ཆེད་དུ་རེད། ཉིན་མོ་དེ་དང་དེའི་གནས་ཚུལ་མ་བརྗེད་པ་བྱེད་དོན་ལག་ལེན་བསྟར་རྒྱུ་དང་ཁྱབ་སྤེལ་གཏོང་རྒྱུའི་ཆེད་དུ་རེད། དེ་ཤེས་དགོས་པ་རེད། ཅེས་བརྗོད་བྱུང་། དགེ་བཤེས་ཁོང་ལ་ཞི་བདེ་གཟེངས་རྟགས་ཉིན་མོར་དམིགས་བསལ་ཞུ་འདོད་པ་དེ་འདྲ་ཡོད་མེད་དྲིས་པར། ཁོང་གིས། ངས་གོང་དུ་བཤད་པ་ལྟར། ནམ་རྒྱུན་ང་ཚོའི་ཚོགས་པ་འདྲ་མིན་གྱིས་༧གོང་ས་མཆོག་ལ་རྟེན་བཞུགས་ཕུལ་བ་སོགས་མང་པོ་བྱེད་ཀྱིན་ཡོད་པ་ཡག་པོ་ཞེ་དྲག་རེད། ཡིན་ནའང་༧གོང་ས་མཆོག་སྐུ་ཚེ་རིང་པོ་བཞུགས་པར་རྟེན་བཞུགས་ཕུལ་བ་ལས། ༧གོང་ས་མཆོག་གི་བཀའ་བསྒྲུབ་རྒྱུ་དང་། ནམ་རྒྱུན་ལས་དོན་ག་རེ་ཡིན་ནའང་ཅི་ཐུབ་གང་ཐུབ་ཀྱིས་བོད་མིའི་སྤྱི་དོན་ཐོག་བསམ་བློ་གཏོང་རྒྱུ་གལ་ཆེན་པོ་རེད། ལྷག་པར་དུ་བོད་ནང་དུ་སྡོད་མཁན་བོད་མི་ཚོར་དཀའ་ངལ་ག་ཚོད་ཡོད་པ་ཧ་གོ་བ་བྱས་ཏེ། ང་ཚོ་རང་དབང་ལུང་པར་སྡོད་མཁན་ཚོས་དོན་མེད་སྐྱིད་པོ་བཏང་ནས་བསྡད་ན་འགྲིག་གི་ཡོད་དང་མེད། གང་དྲན་གྱིས་ཁ་རྒྱག་པ་བཤད་ནས་བསྡད་ན་འགྲིག་གི་ཡོད་དང་མེད། ཞེ་དྲག་མ་ཐུབ་ཀྱང་བོད་པའི་ཡ་རབས་བཟང་སྤྱོད་དང་ལྡན་པའི་ཐོག་ནས་དངུལ་བཟོ་མཁན་ཚོས་དཔལ་འབྱོར་ཐོག་ཤུགས་རྒྱག་རྒྱུ་དང་། ཤེས་ཡོན་སྦྱོང་མཁན་ཚོས་སློབ་སྦྱོང་ཐོག་ཤུགས་རྒྱག་རྒྱུ། བོད་མི་རིགས་ནང་ཁུལ་འཆམ་མཐུན་བྱས་ནས་བསྡད་ན།  ༧གོང་ས་མཆོག་གི་དགོངས་གཞི་ཡང་དག་དེ་ག་རང་རེད། ༧གོང་ས་མཆོག་གིས་ནམ་རྒྱུན་བོད་པ་ཚོ་ཡག་པོ་ཞིག་ཆགས་པར་ཐུགས་རེ་གནང་གི་ཡོད་པ་རེད། དེ་ཡག་པོ་ཆགས་སོང་ན་༧གོང་ས་མཆོག་གིས་བོད་སྤྱི་པའི་དོན་དུ་སྐུ་ཚེ་ཡུན་རིང་བརྟན་པ་ཡོང་གི་རེད། ཅེས་སོགས་བརྗོད་བྱུང་། གསར་འགོད་པ། ལྷ་སྐྱབས་རྒྱལ།