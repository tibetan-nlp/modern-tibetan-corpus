མི་ ༢༠༠ ལ་ཁྲིམས་ཐག་བཅད།

  ཁ་སང་རྒྱ་ནག་གཞུང་གིས་རྒྱལ་ཁབ་ཀྱི་བདེ་འཇགས་ལ་གཏོར་བཤིག་བཏང་བའི་ཉེས་མིང་འོག་མི་ ༢༠༠ ལ་ཁྲིམས་ཐག་བཅད་ཡོད་འདུག   སྤྱི་ཚོགས་བརྒྱུད་ལམ་ཁག་ཏུ་རྒྱ་ནག་གི་དཔལ་འབྱོར་ཉམ་ཉེས་དང་ཐིན་ཅིན་གྲོང་ཁྱེར་དུ་བྱུང་བའི་འབར་གས་དོན་རྐྱེན། དེ་བཞིན་འཇར་འགོག་དམག་འཁྲུག་ལ་རྒྱལ་ཁ་ཐོབ་ནས་ལོ་འཁོར་ ༧༠ ལོན་པའི་དུས་སྟོན་སོགས་ཀྱི་ཐོག་དཀྲོག་གཏམ་བསླངས་ཏེ། རྒྱལ་ཁབ་ཀྱི་བདེ་འཇགས་ལ་གཏོར་བཤིག་དང་སྤྱི་ཚོགས་བརྟན་ལྷིང་ལ་གནོད་སྐྱོན་བཟོས་བའི་ཉེས་མིང་འོག ཁ་སང་ཕྱི་ཚེ་ ༣༡ ཉིན་མི་གྲངས་༢༠༠ ལྷག་ལ་ཁྲིམས་ཆད་ནན་མོ་བཅད་ཡོད་ཀྱང་། གནས་ཚུལ་དེ་རྒྱ་ནག་ནང་ཁུལ་གྱི་དམིགས་བསལ་འགུལ་སྐྱོད་ཅིག་ཡིན་ལུགས་ཀྱིས་རྒྱལ་སྤྱིའི་བརྒྱུད་ལམ་ཁག་ལ་གསང་རྒྱ་དམ་པོ་བྱས་ཡོད་འདུག   ཐེངས་འདིའི་ལས་འགུལ་གྱི་དམིགས་འབེན་གཙོ་བོ་ནི་དེང་སྐབས་རྒྱ་ནག་ནང་གི་དཔལ་འབྱོར་ཁྲོམ་ར་ཉམ་རྒུད་དུ་འགྲོ་བཞིན་པ་དང་། ལྷག་པར་དུ་སྤྱི་ཚོགས་ཀྱི་ཆབ་སྲིད་གནད་དོན་དང་འབྲེལ་བའི་མི་མང་གི་ཆེས་རྣོ་ངར་ལྡན་པའི་གླེང་ཕྱོགས་སོགས་ཞི་འཇགས་སུ་གཏོང་རྒྱུ་དེ་ཡིན་འདུག ཉེ་ལམ་ནས་རྒྱ་ནག་དབུས་གཞུང་གི་དཔོན་རིགས་ཚོས་འཇར་འགོག་དམག་འཁྲུག་ལ་རྒྱལ་ཁ་ཐོབ་པའི་ལོ་འཁོར་དུས་སྟོན་གྱི་བདེ་འཇགས་དང་། ཨ་རྒྱ་གཉིས་བར་གྱི་གསལ་ཁ་མེད་པའི་འབྲེལ་ལམ་ལ་བརྟེན་ནས་སྲིད་འཛིན་ཞི་ཅིན་ཕིན་ཨ་རིའི་ནང་རྒྱལ་དོན་སྐོར་སྐྱོད་གནང་ཕྱོགས་ལ་དོགས་ཟོན་བྱེད་ཀྱི་ཡོད་སྟབས། རྒྱལ་ཁབ་བདེ་འཇགས་ལྷན་ཁང་གི་བཀའ་བཀོད་འོག རྒྱ་ནག་རྒྱལ་ཡོངས་ཀྱི་སྤྱི་ཚོགས་བརྒྱུད་ལམ་ཁག་ལ་བཀག་སྡོམ་དང་དོགས་གཞིའི་མི་སྣ་ཡོད་ཚད་འཛིན་བཟུང་བྱེད་ཀྱི་ཡོད་འདུག