བོད་རིཊ་བུ་མོ་ཞིག་ལ་བཙན་གཡེམ་བྱས།

ཟླ་འདིའི་ཕྱི་ཚེས་ ༡༣ ཉིན་གྱི་དགོང་མོར་ཧྥ་རན་སིར་གནས་སྡོད་བོད་རིགས་བུ་མོ་ལོ་ན་ ༡༡ ཅན་ཞིག་སློབ་གྲྭ་ནས་རང་ཁྱིམ་དུ་ལོག་སྐབས་སྐྱེས་པ་ཞིག་གིས་བཙན་གཡེམ་བྱས་ཡོད་འདུག ཁ་སང་ཧྥ་རན་སིའི་(Leparisien)གསར་ཁང་གིས་གནས་ཚུལ་སྤེལ་བ་ལྟར་ན།  ཟླ་འདིའི་ཚེས་ ༡༣ ཉིན་གྱི་དགོང་མོའི་ཆུ་ཚོད་ ༨ པ་ཡས་མས་སུ། ཧྥ་རན་སིའི་མངའ་སྡེ་ཡེ་ཝན་ལིའི་ས་གནས་(Trappes)ཅེས་པར་བོད་རིགས་བུ་མོ་ལོ་ན་ ༡༡ ཅན་ཞིག་སློབ་གྲྭ་ནས་ཕྱིར་རང་ཁྱིམ་དུ་ལོག་པའི་ལམ་བར་དུ། མགོ་རས་སྐྱ་བོ་དང་ལུས་སྦྱོང་གྱོན་ཆས་ནག་པོ་གྱོན་པའི་ལོ་ན་ ༤༠ ཙམ་ཡིན་པའི་སྐྱེས་པ་ཞིག་གིས། མོ་ལ་མགོ་སྐོར་བཏང་སྟེ་ཉེ་འཁྲིས་ཀྱི་ཤིང་གསེབ་ཅིག་ཏུ་འཁྲིད་སོང་ནས་བཙན་གཡེམ་བཏང་ཡོད་འདུག ས་གནས་ཉེན་རྟོག་པས་ཉིན་གཉིས་རིང་རྩད་གཅོད་བྱས་པ་བརྒྱུད། ལོ་ན་ ༢༥ ནས་༣༥ བར་ཡིན་པའི་དོགས་ཡོད་ཉེས་ཅན་ཞིག་འཛིན་བཟུང་བྱས་ཏེ། དེ་རིང་ཁྲིམས་ར་བསྡུས་ནས་འདྲི་རྩད་བྱེད་ཀྱི་ཡོད་པ་དང་། ཉེ་སྔོན་དོགས་ཡོད་ཉེས་ཅན་དེས་རྒྱལ་ས་པེ་རེ་སུར་ཨེ་ཤ་ཡའི་བུ་མོ་ཚོའི་རྐུབ་ལ་ལག་པ་འཆང་བ་སོགས་བྱས་ཏེ་བརྙས་བཅོས་བཏང་ཡོད་པ་ཤེས་རྟོགས་བྱུང་ཡོད་འདུག ཉེན་རྟོག་པས་བསྒྲགས་པའི་གནས་ཚུལ་ལྟར་ན། བོད་རིགས་བུ་མོ་དེ་ད་ལྟ་ཨན་ཌིར་མི་གྷོ་ཊི་(Andre-Mighot)ཞེས་པའི་སྨན་ཁང་དུ་ཡོད་པ་དང་། མོའི་སེམས་ཁམས་ལ་གནོད་སྐྱོན་ཆེན་པོ་ཐེབས་ཡོད་འདུག བུ་མོ་དེའི་ཁྱིམ་ཚང་(Formule I)ཞེས་པའི་མགྲོན་ཁང་དུ་གནས་སྡོད་བྱེད་ཀྱི་ཡོད་པ་དང་། བཙན་གཡེམ་དོན་རྐྱེན་བྱུང་རྗེས། བུ་མོའི་ཕ་མ་གཉིས་ཀྱིས་མགྲོན་ཁང་དེའི་ལས་མི་ཞིག་ལ་རེ་སྐུལ་བྱས་ཏེ་ཉེན་རྟོག་པར་གྱོད་དོན་ཞུ་གཏུགས་བྱས་ཡོད་པ་དང་། བུ་མོ་དེ་ཧྥ་རན་སིར་འབྱོར་ནས་ལོ་གཅིག་ཙམ་ལས་འགོར་མེད་ཀྱང་ཧྥ་རན་སིའི་སྐད་བྱང་ཆུབ་པ་བཤད་ཤེས་ཀྱི་ཡོད་སྐོར་བརྗོད་འདུག གསར་འགོད་པ།  སྐལ་བཟང་སྤྱིན་པ།