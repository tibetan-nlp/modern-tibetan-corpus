
བོད་ཡུལ་ནས་བོད་སྐད་བཤད་མི་ཆོག་པའི་གསོལ་མགྲོན་ཁང་སྒོ་བརྒྱབ།

  ཟླ་འདིའི་ཚེས་ ༧ ཉིན་རྨ་ལྷོ་བོད་རིགས་རང་སྐྱོང་ཁུལ་རེབ་གོང་ཐུན་རིན་རྫོང་དུ་ཡོད་པའི་ཞང་ཡོན་གསོལ་མགྲོན་ཁང་(祥云饭店)གིས་ཟ་ཁང་གི་ལས་ཀ་བར་བཟོས་པའི་སྒྲིག་གཞི་དོན་ཚན་ལྔ་ཅན་ཞིག་དྲ་ཐོག་ཏུ་ཁྱབ་ཅིང་། དེའི་ནང་གི་དོན་ཚན་དང་པོ་ནི་ལས་ཀ་བ་ཕན་ཚུན་བོད་སྐད་བཤད་ཚེ་སྒོར་ ༥༠༠ ཉེས་ཆད་ཡོད་པ་གསལ་ཡོད་འདུག དེ་ལ་ས་གནས་ཡུལ་མི་མང་པོས་མ་འདོད་པའི་རྣམ་འགྱུར་བསྟན་པ་དང་འབྲེལ་ཏེ། དྲ་རྒྱ་དང་སྤྱི་ཚོགས་གནས་འཕྲིན་ཁག་ཏུ་མི་མང་པོས་བོད་རྒྱ་ཡིག་རིགས་གཉིས་ཐོག་ནས་ངོ་རྒོལ་གྱི་བསྒྲགས་གཏམ་མང་པོ་སྤེལ་ཡོད་དང་། རིག་འབྱུང་གླིང་སྐད་འཕྲིན་ཚོགས་པས་དོན་ཚན་བཞི་ཅན་གྱི་བསྒྲགས་གཏམ་སྤེལ་བ་སོགས་ངོ་རྒོལ་རིམ་པར་བྱས་མཐར། དེ་རིང་ཚེས་ ༨ ཉིན་ཐུན་རིན་རྫོང་སྲིད་གཞུང་གིས་གསོལ་མགྲོན་ཁང་དེ་སྒོ་རྒྱག་ཏུ་བཅུག་ཡོད་འདུག  