གྲྭ་བ་ཞིག་གིས་རང་ཤི་བརྒྱབ།

མདང་དགོང་རྒྱ་གར་ལྷོ་ཕྱོགས་འབྲས་སྤུངས་བསམ་བློའི་ཁང་ཚན་གྱི་སོག་པོའི་དགེ་འདུན་པ་རང་ལོ་ ༡༩ ཡིན་པ་ཞིག་གིས་རང་ཤི་བརྒྱབ་ཡོད་འདུག འདི་གའི་གསར་འགོད་པས་ཁ་པར་བརྒྱུད་མོན་གྷོར་ས་གནས་ལས་དྲུང་འཕྲིན་ལས་རྒྱ་མཚོ་ལགས་སུ་སྐད་ཆ་དྲིས་པ་ལྟར་ན། མདང་དགོང་མཚན་མོའི་ཆུ་ཚོད་ ༡༠ ཡས་མས་ཤིག་ལ། རྒྱ་གར་ལྷོ་ཕྱོགས་འབྲས་སྤུངས་སྒོ་མང་བསམ་བློའི་ཁང་ཚན་གྱི་སོག་པོའི་དགེ་འདུན་པ་(Uran Chineg)ཞུ་བ་ཞིག་གིས་སྐེ་བཏགས་ཏེ་རང་ཤི་བརྒྱབ་ཡོད་པ་དང་། ཁོས་ཁ་ཆེམས་ཡི་གེ་ཞིག་བཞག་ཡོད་ཀྱང་ཉེན་རྟོག་པས་ཁྱེར་ནས་ཕྱིར་སྤྲད་མེད་སྟབས། ད་ལྟའི་ཆར་རང་ཤི་རྒྱག་དགོས་པའི་རྒྱུ་རྐྱེན་ག་རེ་ཡིན་གསལ་པོ་ཤེས་རྟོགས་བྱུང་མེད་ཀྱང་། འབྲེལ་ཡོད་ནས་སློབ་སྦྱོང་གི་གནོན་ཤུགས་འོག་རང་ཤི་བརྒྱབ་པ་ཡིན་སྐོར་དང་། ཁ་ཆེམས་ཡི་གེ་དེའི་ནང་ཁོ་རང་གྲྭ་བ་བྱས་ཏེ་ཆོས་སྒོར་ཞུགས་པའི་བརྒྱུད་རིམ་བཀོད་ཡོད་པ་མ་ཟད། ཁོ་རང་གི་ཕ་ཡུལ་ལ་འབྲེལ་བ་བྱེད་སའི་ཁ་བྱང་སོགས་བཞག་ཡོད་ལུགས་བརྗོད་བྱུང་། ཕྱི་ལོ་ ༢༠༡༤ ལོར་ཁོ་རྒྱ་གར་དུ་ཡོང་ནས་གྲྭ་བ་བྱས་ཏེ་བསམ་བློའི་ཁང་ཚན་དུ་ཞུགས་ཡོད་པ་དང་། ད་ལྟ་བསྡུས་གྲྭའི་འཛིན་གྲྭར་བསླེབས་ཤིང་རང་ལོ་ ༡༩ ཡིན་འདུག   གསར་འགོད་པ། པདྨ་རྒྱལ།