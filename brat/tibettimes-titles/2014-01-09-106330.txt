བོད་མི་ ༥༥ ཡིས་གོམ་བགྲོད་གནང་རྒྱུ་ཡིན།

ཟླ་རྗེས་མར་བོད་ཀྱི་གཞོན་ནུ་ལྷན་ཚོགས་ཀྱིས་མི་གྲངས་ ༥༥ ཡིས་ངྷ་རམ་ས་ལ་ནས་ལྡི་ལིའི་བར་ཞི་བའི་གོམ་བགྲོད་ལས་འགུལ་ཞིག་སྤེལ་རྒྱུ་ཡིན་པའི་གསལ་བསྒྲགས་སྤེལ་སོང༌།   དེ་རིང་སྔ་དྲོའི་ཆུ་ཚོད་ ༡༡།༡༥ སྟེང༌། ངྷ་རམ་ས་ལའི་དབུས་བོད་ཀྱི་གཞོན་ནུའི་སྤྱི་ཁྱབ་རྒྱུན་ལས་ཁང་ནས་གསར་འགོད་གསལ་བསྒྲགས་ཤིག་སྤེལ་ཏེ། ཟླ་རྗེས་མའི་ཚེས་ ༨ ཉིན་ནས་བོད་མིའི་སྒེར་ལངས་ཉིན་མོ་སྟེ་ཕྱི་ཟླ་ ༣ ཚེས་ ༡༠ ཉིན་བར། བོད་མི་ ༥༥ ཡིས་ངྷ་རམ་ས་ལ་ནས་མགོ་བཙུགས་ཏེ་སྤྱི་ལེ་ ༦༠༠ ལྷག་གི་སར་ཡོད་པའི་རྒྱ་གར་རྒྱལ་ས་ལྡི་ལི་གསར་བའི་བར། བོད་མིའི་སྒེར་ལངས་གོམ་བགྲོད་ཅེས་པའི་ལས་འགུལ་ཞིག་སྤེལ་རྒྱུ་ཡིན་སྐོར་བསྒྲགས་སོང༌།  དེའི་སྐོར་ལ་གཞོན་ནུའི་ཚོགས་གཙོ་བསྟན་འཛིན་འཇིགས་མེད་ལགས་ཀྱིས། ང་ཚོ་རྒྱུན་ལས་གསར་པ་ཚོ་འོས་འདེམས་བྱས་ཏེ་ཟླ་ ༦ འགྲོ་བཞིན་ཡོད་ཅིང༌། དུས་ཡུན་དེའི་ནང་ང་ཚོས་ཆབ་སྲིད་ཀྱི་ལས་འགུལ་གཙོས་སྐད་ཡིག་དང་རིག་གཞུང་སྲུང་སྐྱོབ། སྤྱི་ཚོགས་ཞབས་ཞུ་སོགས་ཀྱི་ལས་འགུལ་གང་འཚམ་ཞིག་སྤེལ་ཡོད། འོན་ཀྱང་ང་ཚོ་རང་དབང་ལུང་པར་སྡོད་མཁན་ཚོར་འགན་ཆེན་པོ་ཞིག་ཡོད་པ་དང༌། ལྷག་པར་དུ་བོད་ཀྱི་གཞོན་ནུ་ལྷན་ཚོགས་ལྟ་བུ་མཚོན་ན་བོད་ཕྱི་ནང་གཉིས་ཀྱི་བོད་མི་ཚོས་ཡིད་ཆེས་དང་རེ་བ་བྱེད་ཡུལ་ཞིག་ཆགས་ཡོད་སྟབས། ང་ཚོས་ངོས་ནས་བོད་ནང་གི་སྤུན་ཟླ་ཚོར་གདུང་སེམས་མཉམ་སྐྱེད། ལྷག་དོན་དུ་སྐུ་ལུས་མེར་བསྲེགས་གནང་མཁན་ཚོའི་འབོད་སྒྲ་ལ་གུས་བཀུར། བོད་ནང་གི་གནས་སྟངས་རྒྱལ་སྤྱིའི་སྡིངས་ཆར་ཁྱབ་བསྒྲགས་བཅས་ཀྱི་ཆེད་དུ། ད་རེབ་ལས་འགུལ་འདི་གོ་སྒྲིག་བྱས་པ་ཡིན་ཞེས་སོགས་བརྗོད་སོང༌། གསར་འགོད་གསལ་བསྒྲགས་ནང་ “བོད་ནང་གི་འགྲོ་བ་མིའི་ཐོབ་ཐང་གི་གནས་སྟངས་ཇེ་ཞན་ཇེ་སྡུག་ཏུ་འགྲོ་བཞིན་ཡོད་པ་དང༌། རྒྱ་ནག་གི་དཔལ་འབྱོར་ཡར་རྒྱས་འཛམ་གླིང་གི་ཡང་རྩེར་སྙེག་བཞིན་པའི་སྐབས་འདིར་རྒྱ་གཞུང་གིས་གདེང་སྤོབས་ཆེན་པོས་བོད་ནང་གི་བོད་མི་ ༡༢༥ ལྷག་གི་གཅེས་པའི་ལུས་སྲོག་མེ་རུ་བསྒྲོན་ནས་ “༧གོང་ས་མཆོག་བོད་ལ་གདན་འདྲེན་ཞུ་དགོས། བོད་ལ་རང་དབང་དགོས། བོད་ལ་རང་བཙན་དགོས།” སོགས་ཀྱི་དགོས་འདུན་དང་ཞུ་འབོད་ཁག་ལ་བཟང་ཕྱོགས་ཀྱི་ཡ་ལན་སྤྲོད་རྒྱུ་ལས་ལྡོག་སྟེ། བོད་ནང་བོད་མི་ཚོར་བཟོད་པར་དཀའ་བའི་དམ་དྲག་དང་བཙན་གནོན་ཇེ་ཆེར་གཏོང་བཞིན་པ་མ་ཟད།  ༧གོང་ས་མཆོག་ལ་གཞི་མེད་མཚན་སྨོད་བྱེད་པ། འཛམ་གླིང་ནང་དྲང་བདེན་མིན་པའི་འཁྱོག་བཤད་སྣ་མང་བྱེད་པ་སོགས་རྒྱ་གཞུང་གིས་བོད་ཐོག་འཛིན་པའི་སྲིད་ཇུས་ཇེ་ཞན་ཇེ་སྡུག་ཏུ་འགྲོ་བཞིན་པ་ནི་རང་ཅག་བོད་མི་རྣམས་ཀྱི་སེམས་ལ་བཟོད་ཐབས་མེད་པའི་ན་ཟུག་ཞིག་ཆགས་ཡོད”ཅེས་སོགས་བཀོད་འདུག གོམ་བགྲོད་ནང་མི་ ༥༥ འདེམས་དགོས་པའི་རྒྱུ་མཚན་སྐོར་གསལ་བསྒྲགས་ནང༌། ༢༠༡༤ ཟླ་ ༣ ཚེས་ ༡༠ ཉིན་ནི། ༡༩༥༩ ལོར་བོད་མི་ཚོས་རྒྱ་དམར་གྱི་དབང་བསྒྱུར་ལ་ངོ་རྒོལ་སྒེར་ལངས་བྱས་ཏེ་ལོ་ངོ་ ༥༥ ཧྲིལ་པོ་འཁོར་བའི་དུས་ཚིགས་ཤིག་ཆགས་ཡོད་སྟབས།  གོམ་བགྲོད་པ་བོད་མི་ ༥༥ ནི་རྒྱ་དམར་གྱི་དབང་བསྒྱུར་དང་བཙན་གནོན་འོག་གི་བོད་མི་རྣམས་ཀྱིས་ཡ་ང་བའི་མུན་ནག་གི་ལོ་ངོ་ ༥༥ བཟོད་པར་དཀའ་བའི་སྡུག་བསྔལ་གྱི་ནང་སྐྱེལ་བའི་ལོ་གྲངས་མཚོན་བྱེད་ཅིག་ཡིན་ཞེས་བཀོད་འདུག ཐེངས་འདིའི་ལས་འགུལ་དང་བསྟུན་ཏེ་ལྡི་ལིའི་རྒྱ་ནག་གཞུང་ཚབ་ཏུ་དགོས་འདུན་དོན་ཚན་ ༥ ཅན་གྱི་ཡིག་ཆ་ཞིག་འབུལ་རྒྱུ་ཡིན་འདུག་ལ། དེ་དང་མཉམ་དུ་མཉམ་འབྲེལ་རྒྱལ་ཚོགས་ལས་ཁུངས་དང༌། ལྡི་ལིའི་རྒྱལ་ཁབ་ཁག་གི་གཞུང་ཚབ་བཅས་སུ་ཡང་གཞོན་ནུའི་དགོས་འདུན་དེར་རྒྱབ་སྐྱོར་གྱིས་རྒྱ་གཞུང་ལ་གནོན་ཤུགས་སྤྲོད་དགོས་པའི་འབོད་སྐུལ་ཞུས་འདུག གསལ་བསྒྲགས་ནང༌། གལ་སྲིད་རྒྱ་གཞུང་གིས་བོད་ཀྱི་གཞོན་ནུ་ལྷན་ཚོགས་ཀྱི་དགོས་འདུན་ཁག་ལ་དོན་ཕན་ལྡན་པའི་ཡ་ལན་མ་བྱུང་ཚེ། བོད་ཀྱི་གཞོན་ནུ་ལྷན་ཚོགས་ཀྱིས་ལས་འགུལ་ནམ་ཡང་མཚམས་འཇོག་བྱ་རྒྱུ་མིན་སྐོར་དང༌། དེ་བཞིན། རྒྱལ་ཚོགས་དང་རྒྱལ་ཁབ་ཁག་གིས་གཞོན་ནུའི་དགོས་འདུན་ལ་རྒྱབ་སྐྱོར་མ་བྱས་ཚེ། བོད་ཀྱི་གཞོན་ནུ་ལྷན་ཚོགས་ཀྱིས་འབོད་སྐུལ་ལས་འགུལ་སྔར་ལས་ཚད་ཇེ་མཐོ་དང་ཤུགས་ཇེ་ཆར་གཏོང་རྒྱུ་ཡིན་ཞེས་སོགས་བཀོད་འདུག དགོས་འདུན་ཁག་ནི། དང་པོ། ༢༠༠༩ ཟླ་བ་ ༢ ནས་བཟུང་བོད་ནང་བོད་མི་ ༡༢༥ ཡིས་རྒྱ་ནག་གཞུང་ལ་ངོ་རྒོལ་གྱིས་རང་ལུས་མེར་བསྲེགས་བཏང་ནས་༧གོང་ས་མཆོག་བོད་ལ་གདན་ཞུ་དགོས་པ་སོགས་ཀྱི་དགོས་འདུན་ལ་རྒྱ་གཞུང་གིས་དྲང་བདེན་གྱི་ཡ་ལན་སྤྲོད་དགོས། གཉིས་པ། རྒྱ་ནག་གི་བཙོན་ཁང་འདྲ་མིན་ནང་སྡུག་སྦྱོང་མྱོང་བཞིན་པའི་ ༧ཀུན་གཟིགས་པཎ་ཆེན་དགེ་འདུན་ཆོས་ཀྱི་ཉི་མ་མཆོག་དང་སྤྲུལ་སྐུ་བསྟན་འཛིན་བདེ་ལེགས། རོང་རྒྱས་ཨ་གྲགས་སོགས་ཀྱིས་གཙོས་པའི་ཆབ་སྲིད་བཙོན་པ་རྣམས་མྱུར་དུ་ཀློད་གྲོལ་དགོས། གསུམ་པ། རྒྱལ་སྤྱིའི་རང་དབང་ཅན་གྱི་གསར་འགོད་པ་དང༌། གཟུར་གནས་ཀྱི་རྒྱལ་སྤྱིའི་གཞོན་ནུའི་སྒྲིག་འཛུགས་ཤིག་གི་སྐུ་ཚབ་བོད་ནང་གི་དངོས་ཡོད་གནས་སྟངས་རྟོག་ཞིབ་ཆེད་གཏོང་དགོས། བཞི་པ། རྒྱ་ནག་གཞུང་ནས་བོད་ནང་བོད་མིའི་ངོ་བོ་སྲུང་སྐྱོབ་ལ་ཉེན་ཚབས་ཆེ་བའི་རྒྱའི་མི་སེར་སྤེལ་བའི་སྲིད་ཇུས་ལག་བསྟར་དང༌། བཙན་དབང་གིས་རྒྱལ་གཅེས་ཆོས་གཅེས་སློབ་གསོ་སྤེལ་བཞིན་པ་འཕྲལ་དུ་མཚམས་འཇོག་དགོས། ལྔ་པ། ཨེ་ཤ་ཡའི་སྣོད་བཅུད་དང་ཞི་བདེ།  དེ་བཞིན་གོ་ལ་ཧྲིལ་པོ་འགྱུར་ལྡོག་ལ་འབྲེལ་བ་ངེས་ཅན་ཡོད་པའི་འཛམ་གླིང་ཡང་རྩེའི་བོད་ཀྱི་ཕུན་སུམ་ཚོགས་པའི་རང་བྱུང་ཁོར་ཡུག་ལ་རྡུལ་ཚོན་ཚོད་ལྟ་དང༌། ཤིང་ནགས་གཅོད་བྲེག གཏེར་ཁ་སྔོག་འདོན་སོགས་ཀྱིས་མཚོན་པའི་ཁོར་ཡུག་ལ་གཏོར་སྐྱོན་ཚབས་ཆེན་བཟོ་བཞིན་པ་འཕྲལ་དུ་མཚམས་འཇོག་དགོས་ཞེས་བཀོད་འདུག མཇུག་ཏུ་གསར་འགོད་པ་ཚོས་ཐེངས་འདིའི་ལས་འགུལ་ནང་ཞུགས་མཁན་འདེམས་སྒྲུག་བྱས་ཡོད་མེད་དྲི་བ་བཏོན་པའི་ལན་དུ། ཚོགས་གཙོ་ལགས་ཀྱིས། ད་སྔ་མི་གཏན་འཁེལ་བྱེད་ཐུབ་མ་སོང༌། ང་ཚོས་ས་གནས་ཁག་ལ་གསལ་བསྒྲགས་བཏང་ཡོད། ལས་འགུལ་འདིའི་ནང་གཞོན་ནུའི་ཚོགས་མི་ཡིན་མིན་ལ་མ་ལྟོས་པར་མི་ ༥༥ ཏག་ཏག་མཉམ་ཞུགས་བྱེད་ཆོག་གི་ཡོད་པ་རེད། ལས་འགུལ་འདིར་ཞུགས་འདོད་ཡོད་མཁན་ཚོས་ན་གཞོན་ནུའི་དབུས་ས་གང་ལ་འབྲེལ་བ་བྱས་ཀྱང་འགྲིག་གི་རེད་ཅེས་སོགས་བརྗོད་སོང༌། གསར་འགོད་པ། ལྷ་སྐྱབས་རྒྱལ།  