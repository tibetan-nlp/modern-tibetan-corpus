
བོད་རང་སྐྱོང་ལྗོངས་ཀྱི་མགོ་ཁྲིད་ཅིག་ལ་ཞིབ་བཤེར།

བོད་རང་སྐྱོང་ལྗོངས་རྒྱལ་ཁབ་ཐོན་ཁུངས་ལས་ཁང་གི་མགོ་ཁྲིད་ལོའུ་ཡས་ཁྲོ་ཟེར་བ་ཞིག་གིས་ཁྲིམས་འགལ་ཚབས་ཆེན་བྱས་པའི་དོགས་གཞིའི་འོག་ཞིབ་བཤེར་བྱེད་བཞིན་ཡོད་འདུག ཁ་སང་བོད་རང་སྐྱོང་ལྗོངས་སྒྲིག་ཁྲིམས་ཞིབ་བཤེར་ཁང་གིས་གནས་ཚུལ་བསྒྲགས་པ་ལྟར་ན། བོད་རང་སྐྱོང་ལྗོངས་རྒྱལ་ཁབ་ཐོན་ཁུངས་ལས་ཁང་ཟེར་བའི་དམར་ཤོག་ཚོགས་པའི་མགོ་ཁྲིད་གཞོན་པ་ཟུར་པ་ལོའུ་ཡས་ཁྲོ་(Liú yùchao)་ཡིས་ཁྲིམས་འགལ་ཚབས་ཆེན་བྱས་པའི་དོགས་གཞིའི་འོག་ཞིབ་བཤེར་བཞིན་ཡོད་འདུག   ལོའུ་ཡས་ཁྲོ་ནི་ཕྱི་ལོ་ ༡༩༧༢ ནས་ ༡༩༨༤ བར་ལྷ་ས་གྲོང་ཁྱེར་སྐྱེལ་འདྲེན་ཚོང་གཉེར་ཁང་གི་ནག་ཆུའི་སྐྱེལ་འདྲེན་ས་ཚིགས་ཀྱི་རྩིས་པ་དང་། ཕྱི་ལོ་ ༡༩༨༦ ནས་བོད་རང་སྐྱོང་ལྗོངས་མི་མང་སྲིད་གཞུང་གི་དཔལ་འབྱོར་སྒྲིག་གཞི་བཅོས་བསྒྱུར་ལས་སྒྲུབ་ཁང་དུ་ལས་གནས་སྤར། ཕྱི་ལོ་ ༡༩༨༧ ནས་ ༡༩༩༡ བར་བོད་རང་སྐྱོང་ལྗོངས་འགྲིམ་འགྲུལ་ཁང་མཉམ་འབྲེལ་ཚོང་གཉེར་ཚན་པའི་མགོ་ཁྲིད་དང་བོད་རང་སྐྱོང་ལྗོངས་སྣང་རྫོང་གི་རྫོང་དཔོན་གཞོན་པ། ཕྱི་ལོ་ ༡༩༩༢ ནས་ ༡༩༩༦ བར་ཀོང་པོ་འཇོ་མདའ་རྫོང་གི་དམར་ཤོག་དྲུང་ཆེ། ཕྱི་ལོ་ ༡༩༩༦ ནས་༡༩༩༨ བར་ཉིང་ཁྲི་ས་ཁུལ་ཚོང་ལས་ཁང་གི་མགོ་ཁྲིད་གཞོན་པ། ཕྱི་ལོ་ ༡༩༩༨ ནས་ ༢༠༠༡ བར་བོད་རང་སྐྱོང་ལྗོངས་ཚན་རྩལ་ཁང་གི་དམར་ཤོག་ཚོགས་པའི་མགོ་ཁྲིད་བྱས་པ། ཕྱི་ལོ་ ༢༠༠༨ ནས་ད་ལྟའི་བར་བོད་རང་སྐྱོང་ལྗོངས་རྒྱལ་ཁབ་ཐོན་ཁུངས་ལས་ཁང་ཟེར་བའི་དམར་ཤོག་ཚོགས་པའི་མགོ་ཁྲིད་གཞོན་པ་བཅས་ཀྱི་གོ་གནས་བཟུང་ཡོད་འདུག གསར་འགོད་པ། པདྨ་མཚོ།  