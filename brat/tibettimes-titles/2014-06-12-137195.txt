
བལ་པོ་ངོ་གནོང་མི་དགོས་པའི་ཁྱིམ་མཚེས་ཡིན་ཟེར།

ཟླ་འདིའི་ཕྱི་ཚེས་ ༡༠ ཉིན་བོད་རང་སྐྱོང་ལྗོངས་ཀྱི་འགོ་ཁྲིད་ཁྲེན་ཆོན་གོ་ཡིས། བལ་ཡུལ་ནི་རྒྱ་ནག་ལ་ངོ་རྒོལ་གྱི་བྱ་སྤྱོད་སྤེལ་བར་མཐའ་གཅིག་ཏུ་རྒོལ་རྡུང་གཏོང་མཁན་གྱི་ངོ་གནོང་མི་དགོས་པའི་ཁྱིམ་མཚེས་རྒྱལ་ཁབ་ཡག་པོ་ཞིག་ཡིན་སྐོར་བརྗོད་འདུག ཟླ་འདིའི་ཕྱི་ཚེས་ ༡༠ ཉིན་གྱི་ཕྱི་དྲོར། བོད་རང་སྐྱོང་ལྗོངས་ཀྱི་འགོ་ཁྲིད་ཁྲེན་ཆོན་གོ་དང་འགོ་ཁྲིད་གཞོན་པ་ཏིང་ཡཱས་ཤན། དྲུང་ཆེ་ཝང་རེའུ་ལེན་བཅས་བལ་ཡུལ་ནང་སྐོར་སྐྱོད་དུ་བསླེབས་ཏེ། བལ་པོའི་གཞུང་འབྲེལ་མི་སྣ་དང་བལ་ཡུལ་རྒྱ་ནག་གཞུང་ཚབ་པ་ཝུའུ་ཁྲུན་ཐའེ་སོགས་ལ་ཐུག་འཕྲད་བྱས་ཡོད་པ་དང་། སྐབས་དེར་ཁྲེན་ཆོན་གོ་ཡིས་བལ་པོ་གཞུང་གིས་རྒྱ་ནག་གཅིག་གི་སྲིད་ཇུས་ལག་བསྟར་རྒྱུན་འཁྱོངས་བྱས་ཏེ། བལ་ཡུལ་ནང་རྒྱ་ནག་ལ་ངོ་རྒོལ་བྱེད་མཁན་ཚོར་རྒོལ་རྡུང་གཏོང་དགོས་པའི་སྐུལ་མ་བྱས་ཡོད་འདུག ཁྲེན་ཆོན་གོ་ཡིས་བརྗོད་རྒྱུར། “རྒྱ་ནག་དང་བལ་པོ་བར་གྱི་མཛའ་མཐུན་ཡུན་རིང་བ་དང་། ལྷག་པར་དུ་བོད་རང་སྐྱོང་ལྗོངས་དང་བལ་པོ་གཉིས་རི་ཆུ་འབྲེལ་ཞིང་ས་བབ་ཐག་ཉེ་བ། སྤྱི་ཚོགས་ཀྱི་རིག་གནས་སྣང་ཚུལ་གཅིག་མཐུན་ཡིན་ལ། ཉེ་བའི་ལོ་ཤས་རིང་ཕྱོགས་གཉིས་ཀྱིས་དཔལ་འབྱོར་མཉམ་ལས་དང་མི་སྣ་འགྲོ་འོང་། རིག་གནས་སྤེལ་རེས་བཅས་ཀྱི་འབྲེལ་བ་གཏིང་ཟབ་ཏུ་ཕྱིན་པར་བརྟེན། གྲུབ་འབྲས་གཡུར་དུ་ཟ་བ་བླངས་ཡོད་ལ། བལ་པོ་གཞུང་གིས་ཐོག་མཐའ་བར་གསུམ་དུ་རྒྱ་ནག་གཅིག་གི་སྲིད་ཇུས་བློ་བརྟན་འགྱུར་མེད་ངང་ལག་ལེན་བསྟར་བ་མ་ཟད། ཕྱོགས་གཏོགས་གང་རུང་གིས་བལ་ཡུལ་མངའ་ཁོངས་སུ་རྒྱ་ནག་ལ་ངོ་རྒོལ་གྱི་བྱ་སྤྱོད་སྤེལ་བར་མཐའ་གཅིག་ཏུ་རྒོལ་རྡུང་གཏོང་བཞིན་ཡོད་སྟབས། བལ་པོ་ནི་ངོ་གནོང་མི་དགོས་པའི་ཁྱིམ་མཚེས་རྒྱལ་ཁབ་ཡག་པོ་དང་གྲོགས་པོ་ཡག་པོ། རོགས་ཟླ་ཡག་པོ་ཞིག་ཡིན། ”ཞེས་བརྗོད་འདུག གསར་འགོད་པ། པདྨ་མཚོ།