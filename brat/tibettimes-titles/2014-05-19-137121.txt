
མཚོ་སྣ་རིན་པོ་ཆེ་མཆོག་རང་ཤི་བསྐྱོན་འདུག

དེ་རིང་རྒྱ་གར་དུས་བབ་སྟེང་ཟླ་འདིའི་ཚེས་ ༡༦ ཉིན་གྱི་དགོང་དྲོར་མཚོ་སྣ་རིན་པོ་ཆེ་མཆོག་ལྡི་ལིར་རང་ཤི་བསྐྱོན་ཡོད་པའི་གནས་ཚུལ་འཁོད་འདུག དེ་རིང་རྒྱ་གར་དུས་བབ་ (Times Of India) དྲ་རྒྱའི་སྟེང་གནས་ཚུལ་ཐོན་པ་ལྟར་ན། ཟླ་འདིའི་ཚེས་ ༡༦ ཉིན་གྱི་དགོང་དྲོར་མཚོ་སྣ་རིན་པོ་ཆེ་མཆོག་ལྡི་ལི་གསར་པའི་ལྷོ་ངོས་ཝ་སན་ཌི་ཁུན་ཇིའི་ (Vasant Kunj) གཟིམ་ཤག་ཏུ་རང་ཤི་བསྐྱོན་ཡོད་པའི་གནས་ཚུལ་བཀོད་འདུག ས་གནས་ཉེན་རྟོག་པས་སྐུ་ཕུང་ལ་བརྟག་ཞིབ་བྱས་པ་བརྒྱུད། ཁོང་གིས་རང་ཤི་བསྐྱོན་པ་ཡིན་ཚུལ་ཕྱིར་བསྒྲགས་བྱས་ཡོད་པ་དང་། རེས་གཟའ་སྤེན་པའི་ཉིན་ཁོང་གི་སྐུ་ཕུང་འབུམ་སྡེ་ལར་གདན་འདྲེན་ཞུས་ཡོད་འདུག ཁོང་གི་སློབ་མ་ཞིག་གིས་རྒྱ་གར་དུས་བབ་གསར་ཁང་དུ་བརྗོད་པར། ཁོང་གི་སྤུན་མཆེད་ཞིག་ལ་རྒྱ་གར་རྒྱལ་ཡོངས་གྲོས་ཚོགས་འོག་མའི་འོས་བསྡུའི་ཁྲོད། མོན་རྟ་དབང་གི་གྲོས་ཚོགས་འཐུས་མའི་རྒྱལ་ཁ་ཐོབ་མེད་པ་དེར་ཐུགས་འཕམ་བྱུང་སྟེ་རང་ཤི་བསྐྱོན་པ་ཞིག་ཡིན་སྐོར་བརྗོད་འདུག སློབ་མ་གཞན་ཞིག་གིས། ཟླ་འདིའི་ཚེས་ ༢ ཉིན་རིན་པོ་ཆེ་མཆོག་འབུམ་སྡེ་ལ་ནས་ལྡི་ལིར་ཕྱིར་ལོག་གནང་རྗེས། དད་ལྡན་པ་ཚོར་བཀའ་མོལ་མ་གནང་བ་མ་ཟད། འགྱོད་བཤགས་ཀྱི་ཡི་གེ་ཞིག་བྲིས་ཏེ་ཞུགས་ཀྱི་འདུག་ཅེས་བརྗོད་འདུག ད་ལྟ་ཉེན་རྟོག་པས་ཁོང་གྲོངས་རྐྱེན་གང་ཡིན་ལ་མུ་མཐུད་རྩད་ཞིབ་བྱེད་ཀྱིན་ཡོད་པ་དང་། ཁོང་གི་བཞུགས་ཤག་ནས་རྙེད་སོན་བྱུང་བའི་བོད་ཡིག་ཕྱག་བྲིས་ཤིག་ཡོད་པར་ཁྲིམས་དོན་སྨན་སྦྱོར་གྱི་རྟག་ཐབས་ (forensic examination ) སྤྱད་དེ་བརྟག་དཔྱད་བྱེད་བཞིན་ཡོད་འདུག མཚོ་སྣ་རིན་པོ་མཆོག་ནི། ༡༩༦༩ ལོའི་ཟླ་ ༨ པའི་ཚེས་ ༡༩ ཉིན་མོན་རྟ་དབང་སྙེ་གསར་རྫོང་པ་མཚོ་གྲོང་ཚོར་སྐུ་འཁྲུངས་ཤིང་། ༧གོང་ས་མཆོག་གིས་མཚོ་སྣ་བ་རྗེ་བཙུན་ཤེས་རབ་བཟང་པོ་མཆོག་གི་སྐུ་ཕྲེང་ ༡༣ པར་ངོས་འཛིན་དང་། འབྲས་སྤུངས་བློ་གསལ་གླིང་ནས་གཞུང་ཆེན་བཀའ་པོད་ལྔར་བསླབ་པ་མཐར་སོན་གནང་སྟེ་དགེ་བཤེས་ལྷ་རམས་པའི་ཕྱག་འཁྱེར་བཞེས་ཡོད་འདུག ཁོང་དུས་རྒྱུན་བོད་དོན་ཐོག་རྒྱབ་སྐྱོར་གནང་མཁན་ཞིག་དང་༧གོང་ས་མཆོག་ལ་དད་གུས་ཆེན་པོ་ཡོད་མཁན་ཞིག་ཡིན་འདུག ༢༠༠༤ ལོར་ཨ་རུ་ན་ཅལ་མངའ་སྡེའི་ཡུལ་སྐོར་སྤྲོ་འཆམ་བློན་ཆེན་དང་རྒྱ་གར་གྲོས་ཚོགས་འོག་མའི་འཐུས་མི་བཅས་གནང་ཡོད་འདུག ཁོང་ད་ལྟ་ལྡི་ལིར་ཡོད་པའི་ཤེས་རབ་བཟང་པོ་སྤྱི་ཚོགས་ཞབས་ཞུ་ཁང་གི་འགན་འཛིན་གནང་མུས་ཡིན་པ་དང་། རྒྱ་གར་གྱི་ (Zee) བརྙན་འཕྲིན་ཁང་གི་ཆེད་སྒྲིག་གླེང་མོལ་ (Zee Jagran) བརྒྱུད་ནང་ཆོས་ངོ་སྤྲོད་ཀྱང་གནང་གི་ཡོད་འདུག གསར་འགོད་པ། དོན་གྲུབ།