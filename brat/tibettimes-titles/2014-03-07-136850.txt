
ད་ལོའི་གསུམ་བཅུའི་དུས་དྲན་ཉིན་ཁྱོད་ལ་གྲ་སྒྲིག་ཅི་ཞིག་ཡོད།

བོད་མིའི་རང་དབང་སྒེར་ལངས་ཉིན་མོ་སྟེ་གསུམ་བཅུའི་དུས་དྲན་བསླེབ་ལ་ཉེ་བ་དང་བསྟུན་ཏེ། འདི་གའི་གསར་འགོད་པས་ངྷ་རམ་ས་ལའི་གཞུང་འབྲེལ་མིན་པའི་ཚོགས་སྡེ་ཁག་ཅིག་གི་ཚོགས་གཙོ་དང་འབྲེལ་ཡོད་ལས་སྣེ་ཚོར། ད་ལོའི་གསུམ་དུས་ཉིན་ལས་འགུལ་གང་འདྲ་སྤེལ་འཆར་ཡོད་མེད་དང་། ཚོགས་པ་སོ་སོར་ལོ་གསར་པའི་ནང་ལས་འཆར་གང་དག་ཡོད་མེད་ཐད་བཅར་འདྲི་ཞུས་ཡོད། གསུམ་བཅུའི་དུས་དྲན་དང་དམངས་གཙོའི་དུས་དྲན། སྐུའི་འཁྲུངས་ལྷ་ཡར་གསོ་དང་། ཞི་བདེ་གཟེངས་རྟགས་འབུལ་བཞེས་ཀྱི་ཉིན་མོ་སོགས་ནི་གཞུང་འབྲེལ་གྱིས་སྲུང་གཙི་བྱེད་སྲོལ་ཡོད་པ་ལྟར། ལོ་ལྟར་ཕྱི་ཟླ་ ༣ ཚེས་ ༡༠ ཉིན་གྱི་ཞོགས་པར་ངྷ་རམ་ས་ལའི་གཙུག་ལག་ཁང་དུ་དམངས་གཙོའི་ཀ་བ་གསུམ་གྱི་མཛད་གཙོ་རྣམ་པ་དབུ་བཞུགས་ཐོག བཀའ་ཤག་དང་བོད་མི་མང་སྤྱི་འཐུས་ལྷན་ཚོགས་ཀྱི་གཏམ་བཤད་གནང་རྗེས། གཞུང་འབྲེལ་མིན་པའི་ཚོགས་པ་ཁག་གི་སྣེ་ཁྲིད་འོག ངྷ་ས་ཉེ་འཁོར་གྱི་སློབ་ཕྲུག་དང་གྲྭ་བཙུན། མི་མང་བཅས་ཀྱིས་ལོ་རེའི་བོད་རྒྱའི་འབྲེལ་ལམ་གྱི་གནས་སྟངས་ལ་གཞིགས་ཏེ་འབོད་ཚིག་སྣ་ཚོགས་འཁོད་པའི་ཕྲེད་དར་བསྣམས་ཏེ་ངོ་རྒོལ་སྐད་འབོད་བྱེད་བཞིན་ངྷ་ཤོད་ཀ་ཅཱ་རིལ་ཁྲིམས་ཁང་བར་གོམ་བགྲོད་གནང་སྲོལ་ཡོད། ཕྱི་ལོ་ ༢༠༠༣ ཡས་མས་ནས་བཟུང་བོད་རྒྱའི་འབྲེལ་ལམ་བསྐྱར་མཐུད་བྱུང་རྗེས་འབྲེལ་མོལ་ལ་ཁོར་ཡུག་བསྐྲུན་ཆེད་ལོ་གསུམ་བཞིའི་རིང་མི་མང་གི་སྐད་འབོད་ཇེ་གཉོམ་དུ་བཏང་ཡོད་ཀྱང་། ༢༠༠༨ ལོར་བོད་ནང་ཞི་རྒོལ་བྱུང་རྗེས་མི་མང་གི་སྐད་སྒྲ་ཇེ་མཐོ་དང་ལས་འགུལ་གྱི་ངར་ཤུགས་ཇེ་ཆེར་ཕྱིན། འོན་ཀྱང་། འདས་པའི་ལོ་གཉིས་གསུམ་གོང་ནས་ངྷ་སའི་གཞུང་འབྲེལ་མིན་པའི་ཚོགས་པ་ཁག་ནང་གནས་ཚུལ་སྣ་ཚོགས་བྱུང་བ་དང་། ལྷག་པར་དུ་ལས་ཀྱི་སྣེ་མོར་གཏོགས་མཁན་རེ་ཟུང་གི་བཤད་སྤྱོད་ལ་བརྟེན་ཏེ། ༧གོང་ས་མཆོག་དང་བོད་མིའི་སྒྲིག་འཛུགས་ཀྱི་ངོས་ནས་དབུ་མའི་ལམ་ལ་མདུན་སྐྱོད་ཆེ་ཙམ་གནང་ཡོད། ཟླ་འདིའི་ཚེས་ ༥ ཉིན་༧གོང་ས་མཆོག་གིས་རྒྱ་གར་བྱང་ཤར་ཁུལ་གྱི་མི་མང་ཚོར་བཀའ་སློབ་གནང་བ་དང་འབྲེལ། “ང་ཚོས་འདི་ནས་ནུས་པ་ཐོན་རྒྱུ་མེད་པའི་སྐད་འབོད་རྒྱག་རྒྱུའི་ཐོག་གཟབ་གཟབ་བྱེད་དགོས་པ་ཞིག་ཆགས་ཡོད།”  ཅེས་གསུངས་པ་སོགས་ལ་བརྟེན་ཏེ་སྤྱི་ཚོགས་ནང་ལས་འགུལ་སྤེལ་ཕྱོགས་དང་འབོད་ཚིག་བསྒྲགས་སྟངས་ཐད་གླེང་སློང་དང་བསམ་ཞིབ་བསྐྱར་དུ་བྱུང་ཡོད་ཅིང་། ཉེ་ལམ་ངྷ་ས་ཁུལ་གྱི་གཞུང་འབྲེལ་མིན་པའི་ཚོགས་པ་ཁག་གིས་ཀྱང་ཚོགས་འདུ་བསྐོངས་ཏེ་ད་ལོའི་གསུམ་བཅུའི་དུས་དྲན་ཉིན་མི་མང་ལས་འགུལ་སྣེ་ཁྲིད་ཕྱོགས་དང་མི་མང་གི་འབོད་ཚིག་བསྒྲགས་སྟངས་ཐད་གོ་བསྡུར་གནང་ཡོད་འདུག གཟའ་ཟླ་བའི་ཉིན་གསར་འགོད་པས་བོད་ཀྱི་གཞོན་ནུ་ལྷན་ཚོགས་ཀྱི་དྲུང་ཆེ་བཀྲ་ཤིས་ལམ་བཟང་ལགས་སུ། ད་ལོའི་གསུམ་དུས་ལ་ལས་འགུལ་གང་འདྲ་ཡོད་མེད་དང་། ལོ་གསར་པའི་ནང་ཚོགས་པར་ལས་འཆར་གང་འདྲ་ཡོད་མེད་སོགས་བཅར་འདྲི་ཞུས་པར། ཁོང་གིས་འདི་ལྟར་ལན་བསྐྱོན་བྱུང་། “ ད་ལོའི་གསུམ་བཅུའི་དུས་དྲན་ཉིན་གཞོན་ནུ་ལྷན་ཚོགས་ཀྱི་ལས་འགུལ་གཙོ་བོ་དེ་ག་རེ་ཡིན་ཟེར་ན། ཉེ་ལམ་ཕྱི་ཟླ་འདིའི་ཚེས་ ༨ ཉིན་བོད་མི་ ༥༥ ཙམ་གྱིས་ངྷ་རམ་ས་ལ་ནས་མགོ་འཛུགས་གནང་སྟེ་རྒྱ་གར་རྒྱལ་ས་ལྡི་ལི་བར་ཞི་བའི་གོམ་བགྲོད་གནང་གི་ཡོད་པ་དེ་ཕྱི་ཟླ་ ༣ ཚེས་ ༡༠ ཉིན། ལྡི་ལི་ཇན་ཏར་མན་ཏར་དུ་མཇུག་བསྒྲིལ་རྒྱུ་རེད། ཉིན་དེར་ལྡི་ལིའི་རྒྱ་ནག་གཞུང་ཚབ་དང་མཉམ་འབྲེལ་རྒྱལ་ཚོགས་ལས་ཁུངས། རྒྱལ་ཁབ་ཁག་གི་གཞུང་ཚབ་སོགས་ལ་དེ་སྔའི་དགོས་འདུན་ཁག་ཞུ་གཏུག་བྱས་ཏེ་བོད་དོན་ལ་རྒྱབ་སྐྱོར་ཡོང་ཐབས་བྱ་རྒྱུ་རེད། འདི་ག་ངྷ་རམ་ས་ལ་ནས་གཙུག་ལག་ཁང་གི་གཞུང་འབྲེལ་མཛད་སྒོ་གྲོལ་རྗེས། གཞོན་ནུ་དང་བུད་མེད། དགུ་བཅུ་གསུམ་དང་བོད་རང་བཙན་སློབ་ཕྲུག་ཚོགས་པ་བཞིས་མི་མང་སྣེ་ཁྲིད་དེ་ངྷ་ཤོད་ཀཱ་ཅཱ་རིལ་བར་ཞི་བའི་གོམ་བགྲོད་གནང་རྒྱུ་རེད། དེ་བཞིན། ང་ཚོའི་དབུས་སྤྱི་ཁྱབ་རྒྱུན་ལས་ཁང་གི་ངོས་ནས་ས་གནས་ཁག་ ༨༧ ཙམ་ནང་གཞོན་ནུའི་གསུང་འཕྲིན་འགྲེམས་སྤེལ་བྱ་རྒྱུ་སོགས་རེད།” ཅེས་བརྗོད་བྱུང་། ད་ལོའི་ལས་འཆར་སྐོར་ལ། “ བོད་ཀྱི་གཞོན་ནུ་ལྷན་ཚོགས་དེ་ལས་འགུལ་སྣེ་འཁྲིད་མཁན་གྱི་ཚོགས་པ་ཞིག་ཡིན་པའི་ཆ་ནས། དེ་སྔོན་བཙན་བྱོལ་བོད་མིའི་ཁྲོད་བོད་དོན་འཐབ་རྩོད་ཐད་སེམས་ཤུགས་དང་ཚོར་བ་ཆེན་པོ་ཡོད་ཀྱང་། བར་ལམ་མི་མང་ནང་འཐབ་རྩོད་གནས་བབ་ཉམས་ཆགས་སུ་ཕྱིན་པར་ངོས་འཛིན་བྱེད་ཀྱི་ཡོད། མ་འོངས་པར་ང་ཚོས་མི་མང་ནང་བོད་དོན་འཐབ་རྩོད་ཀྱི་སེམས་ཤུགས་བསྐྲུན་ཐབས་དང་། འཐབ་རྩོད་ཀྱི་སྙིང་སྟོབས། ཆོད་སེམས། མི་རིགས་ཀྱི་ལ་རྒྱ་བསྐྲུན་ཐབས་སོགས་ལ་འབད་བརྩོན་ཞུ་རྒྱུ་ཡིན། གཞོན་ནུའི་སྒྲིག་འཛུགས་སྲ་བརྟན་ཡོང་ཐབས་དང་། ས་གནས་རྒྱུན་ལས་རྣམས་ལ་ཆབ་སྲིད་དང་ལོ་རྒྱུས། ཤེས་ཡོན་བཅས་ཀྱི་གོ་རྟོགས་སྤེལ་རྒྱུ་སོགས་ཀྱི་ལས་རིམ་བསྒྲིགས་ཡོད། ” ཅེས་བརྗོད་བྱུང་། བོད་ཀྱི་བུད་མེད་ལྷན་ཚོགས་ཀྱི་ཚོགས་གཙོ་བཀྲ་ཤིས་སྒྲོལ་མ་ལགས་སུ་བཅར་འདྲི་ཞུས་པར། ཁོང་མོས་འདི་ལྟར་བརྗོད་བྱུང་། སྤྱིར་བཏང་གསུམ་བཅུའི་དུས་དྲན་དེ་གཞུང་འབྲེལ་མཛད་སྒོ་ཞིག་ཆགས་ཡོད་སྟབས། འཆར་ཅན་ལྟར་བུད་མེད་ལྷན་ཚོགས་ཀྱི་སྐུ་ཚབ་ཉིན་དེའི་གཞུང་འབྲེལ་མཛད་སྒོའི་སྐུ་མགྲོན་དུ་ཞུགས་ཀྱི་ཡོད་པ་རེད། མཛད་སྒོ་གྲུབ་རྗེས་གཞུང་འབྲེལ་མིན་པའི་ཚོགས་པ་ཁག་དང་མཉམ་རུབ་ཐོག་མི་མང་གི་སྣེ་འཁྲིད་རྒྱུ་ཡིན་པ་ཙམ་ལས། ས་གནས་ཁག་ཏུ་དམིགས་བསལ་ལས་འགུལ་གང་ཡང་མེད་སྐོར་ངོ་སྤྲོད་གནང་སོང་། ཚོགས་པ་ཁག་མཉམ་རུབ་ཀྱི་ལས་འགུལ་ཐོག་གྲོས་བསྡུར་བྱེད་སྐབས་འབོད་ཚིག་ཐད་གླེང་སློང་ཅི་བྱུང་ཐད་བརྗོད་དོན། “ སྤྱིར་བཏང་ང་ཚོ་ཚོགས་པ་ཁག་གི་ལྟ་བ་དང་ལངས་ཕྱོགས་མཐུན་གྱི་མེད་སྟབས། ཕྱི་མིའི་མཐོང་སྣང་ལ་ཏག་ཏག་མེད་པའི་སྣང་ཚུལ་ཡོང་གི་ཡོད་པ་རེད། ཡིན་ནའང་། སུམ་ཅུའི་དུས་དྲན་ལྟ་བུར་ཆ་བཞག་ན་ལས་འགུལ་གཙོ་བོ་ཞིག་ཆགས་ཀྱི་ཡོད་པ་རེད། ང་ཚོས་མཉམ་རུབ་ཐོག་སྤེལ་དགོས་པའི་དགོས་པ་རྒྱུ་མཚན་གཙོ་བོ། བོད་ནང་བོད་མི་བརྒྱ་དང་སུམ་ཅུར་ཉེ་བས་རང་ལུས་མེར་བསྲེཊ་གནང་སྟེ་ཛ་དྲག་ཆགས་ཡོད་པ་དང་། ད་ཆར་ཡང་རང་ལུས་མེར་བསྲེཊ་གནང་མཁན་གྱི་ནང་མི་དང་གཞས་པ་སོགས་མང་པོ་ཞིག་ལ་དཀའ་ངལ་འཕྲད་ཀྱི་ཡོད་སྟབས། བོད་ནང་གི་ཛ་དྲག་གི་གནས་སྟངས་རྒྱལ་སྤྱིའི་ཐོག་ཁྱབ་སྤེལ་བྱ་རྒྱུ་དང་། དངོས་ཡོད་གནས་ཚུལ་ལ་རོགས་རམ་ཡོང་ཆེད་མཉམ་རུབ་ཐོག་སྤེལ་གྱི་ཡོད་པ་རེད། དེའི་ཐོག་ལ་ལྟ་བ་དང་ལངས་ཕྱོགས་དམིགས་བསལ་ཡོད་པ་མ་རེད། འབོད་ཚིག་གི་ཐོག་ནས་ཀྱང་ཐུན་མོང་གི་ཐོག་ནས་ ‘བོད་ལ་དྲང་བདེན་དགོས’། མཉམ་འབྲེལ་རྒྱལ་ཚོགས་ཀྱིས་བོད་ནང་མེར་བསྲེཊ་གནང་དགོས་པའི་རྐྱེན་རྩ་གང་ལ་ཐུག་ཡོད་མེད་རྟོག་ཞིབ་ཆེད། ‘རང་དབང་གི་རྟོག་ཞིབ་པ་གཏོང་དགོས’  ‘རྒྱ་གཞུང་གིས་རང་སྲེག་ཐད་འགྲེལ་བཤད་ལོག་པར་རྒྱག་བཞིན་པ་མཚམས་འཇོག་དགོས’ ཞེས་ཀྱི་འབོད་ཚིག་ཁག་འཇོག་རྒྱུའི་བཀའ་བསྡུར་བྱུང་ཡོད། ” ཅེས་བརྗོད་བྱུང་། ད་ལོའི་ལས་འཆར་སྐོར་ལ། བུད་མེད་ལྷན་ཚོགས་ཀྱི་ངོས་ནས་འདས་པའི་ལོ་ ༥༥ རིང་གི་བོད་གཞིས་བྱེས་གཉིས་སུ་མི་རིགས་བསྲེས་ལྷད་དང་འབྲེལ་བའི་གནད་དོན་ཐོག་ཉམས་ཞིབ་བྱས་ཏེ་དུས་དེབ་ཅིག་འདོན་སྤེལ་བྱ་རྒྱུ་དང་། ལོ་རེར་བུད་མེད་ལྷན་ཚོགས་ཀྱི་ཤེས་ཡོན་དཔའ་མོའི་མཚན་ཐོག་ནས་སློབ་ཡོན་འབུལ་བཞིན་ཡོད་པ་ལྟར། འདི་ལོའི་ཤེས་ཡོན་དཔའ་མོའི་སློབ་ཡོན་དེ་བོད་ནང་གི་བུད་མེད་ཀྱི་ཤེས་ཡོན་ཡར་རྒྱས་ཆེད་གཏོང་རྒྱུ། ས་གནས་ཁག་ནང་དབུ་མའི་ལམ་གྱི་གོ་རྟོགས་སྤེལ་རྒྱུ་སོགས་གྲ་སྒྲིག་ཡོད་ཚུལ་ངོ་སྤྲོད་གནང་བྱུང་། བོད་ཀྱི་དགུ་བཅུ་གསུམ་ལས་འགུལ་ཚོགས་པའི་ཚོགས་གཙོ་པ་སངས་ཚེ་རིང་ལགས་སུ་བཅར་འདྲི་ཞུས་པར། གསུམ་བཅུའི་དུས་དྲན་དེ་རྒྱུན་ལྡན་གྱི་ལས་འགུལ་ཆུང་ཚགས་དང་མི་འདྲ་བར། ལོ་རྒྱུས་ཀྱི་ཉིན་མོ་ཞིག་ཆགས་ཡོད་སྟབས་སྲུང་གཙི་ཞུ་རྒྱུ་ཧ་ཅང་གལ་ཆེན་ཡིན་ཡང་། འཐབ་རྩོད་བྱེད་སྟངས་དང་དྲན་གསོ་ཞུ་ཕྱོགས་ཀྱང་དུས་ལ་དཔག་པའི་ལམ་སྟོན་གཞིར་བཞག་བྱེད་དགོས་པ་གལ་ཆེན་པོ་ཡིན་པ་དང་། འདི་ལོའི་ཚོགས་པ་ཁག་མཉམ་རུབ་ཀྱི་དུས་དྲན་ཐད་སྔ་ཕྱི་ཚོགས་འདུ་ཐེངས་གཉིས་ཚོགས་ཏེ་འབོད་ཚིག་ཐད་གྲོས་བསྡུར་བྱས་ཡོད་པ་དང་། དགུ་བཅུ་གསུམ་གྱི་ཚོགས་གཙོ་གཞོན་དང་དྲུང་ཆེ་བཅས་འཛོམས་ཏེ། ཉེ་ཆར་༧གོང་ས་མཆོག་གིས་གནང་བའི་བཀའ་སློབ་དང་འབྲེལ་ནས། ཐེངས་འདིའི་དུས་དྲན་སྐབས་འབོད་ཚིག་རང་སྣང་གང་ཤར་བྱས་འགྲིག་གི་མེད་པའི་སྐོར་ལ་གྲོས་བསྡུར་བྱུང་ཡོད་སྐོར་བརྗོད་བྱུང་། པ་སངས་ཚེ་རིང་ལགས་ཀྱིས་གསུམ་དུས་ཀྱི་འབོད་ཚིག་སྐོར་བརྗོད་དོན། “ སྤྱིར་བཏང་ཉི་མ་འདི་འདྲའི་གནད་འགག་གི་སྐབས་ལ་ཚང་མར་ཚོར་བ་ཡོད་པ་གཅིག་མཚུངས་ཡིན་རྒྱུ་རེད་དེ། ང་ཚོ་ཚོར་བ་གཅིག་པུའི་ཐོག་ནས་བསྡད་ན་ཕན་ལས་གནོད་ཚབ་ཆེ་བ་ཡོང་གི་རེད། ཚོགས་པ་ཁག་གིས་རང་རང་ས་ནས་འབོད་ཚིག་བཟོས་ཏེ། མཐའ་མར་ཡག་ཤོས་དེ་བདམས་རྒྱུ་བྱས་ཡོད་པ་རེད། བོད་རང་བཙན་ཡིན་ཟེར་བ་དང་། ནམ་རྒྱུན་རྒྱ་མིའི་གནད་ཡོད་དཔོན་རིགས་ལ་མཚན་སྨད་ཞུ་པ་སོགས་སྐབས་བསྟུན་གྱིས་མི་གནང་རྒྱུ་གལ་ཆེན་པོ་རེད། ཁ་ཤས་ཀྱིས་འབོད་ཚིག་དང་ལས་འགུལ་གྱི་རྣམ་པའི་ཐོག་ནས་ང་ཚོའི་ལངས་ཕྱོགས་དང་འགལ་ཟླ་འགྲོ་བའི་རྣམ་པ་ཐོན་པ་ཡིན་ན་མཉམ་ཞུགས་ཐུབ་ཐབས་མེད་ཚུལ་བརྗོད་བྱུང་། འཐབ་རྩོད་ཀྱི་ཐད་ནས་དབུ་མ་དང་རང་བཙན་གཉིས་ཀ་བོད་ཀྱི་འཐབ་རྩོད་ཡིན་ཡང་། བྱེད་སྟངས་ཀྱི་ཐོག་ནས་མང་པོ་ཞིག་ལོ་རྒྱུས་ཀྱི་རང་བཙན་དང་སྒེར་གྱི་ཚོར་སྣང་གི་རང་བཙན་གཉིས་བསྲེས་ཡོང་སྐབས། ལས་དོན་བསྒྲིགས་སྐབས་ཀྱང་དཀའ་ངལ་འཕྲད་ཀྱི་འདུག དེའི་རིགས་དེ་དབྱེ་བ་གསལ་བོ་འབྱེད་རྒྱུ་ཧ་ཅང་གལ་ཆེན་པོ་རེད།” ཅེས་བརྗོད་བྱུང་། ད་ལོའི་ལས་འཆར་ཐད། ཕྱི་ཟླ་བདུན་པའི་ནང་༧གོང་ས་མཆོག་གིས་ལ་དྭགས་ནས་དུས་འཁོར་དབང་ཆེན་གསུང་འཆར་ཡོད་པའི་ཐོག གཏམ་བརྗོད་འཁྲབ་སྟོན་དང་པར་རིས་འགྲེམས་སྟོན་སོགས་གོ་སྒྲིག་ཞུ་འཆར་ཡོད་པ་དང་། དེའི་རྗེས་ཀ་རྡོར་སྒང་གསུམ་ཁུལ་དུ་གཏམ་བརྗོད་འཁྲབ་སྟོན་གནང་རྒྱུ། ཆབ་སྲིད་བཙོན་པ་ ༢༠ ལྷག་ལ་དྲི་བ་དྲིས་ལན་བརྒྱུད་མི་ཚེའི་ལོ་རྒྱུས་སྐོར་གྱི་འོད་སྡེར་སྒྲིག་བཟོ་བཅས་ཀྱི་འཆར་གཞི་ཡོད་འདུག བོད་རང་བཙན་སློབ་ཕྲུག་ཚོགས་པའི་རྒྱ་གར་ས་གནས་ཚོཊ་གཙོ་རྡོ་རྗེ་ཚེ་བརྟན་ལགས་སུ་བཅར་འདྲི་ཞུས་པར། འདས་པའི་ལོ་མང་རིང་ངྷ་རམ་ས་ལའི་ཚོགས་པ་ཁག་མཉམ་རུབ་ཐོག་ལས་འགུལ་སྤེལ་ཡོད་པ་དང་། མ་འོངས་པར་ཡང་མུ་མཐུད་དུ་ལས་འགུལ་སྤེལ་དགོས་སྟབས། ཚོགས་པ་ཁག་གི་མཉམ་འབྲེལ་དེ་ཧ་ཅང་གལ་ཆེན་པོ་ཡིན་པ་དང་། ད་སྔ་གསར་འགོད་གསལ་བསྒྲགས་སོགས་ཀྱི་སྐབས་སུ་ཚོགས་པ་ཁག་གིས་ཚོགས་པའི་ལངས་ཕྱོགས་དང་འབྲེལ་བའི་བརྡ་ལན་སྤྲོད་སྟངས་ཐད་ཕན་ཚུན་བསམ་ཤེས་ཀྱི་ཐོག་ནས་འགྲོ་ཐུབ་ཡོད་སྐོར་སོགས་བརྗོད་བྱུང་། རྡོ་རྗེ་ཚེ་བརྟན་ལགས་ཀྱིས་བརྗོད་དོན། “ཉེ་ལམ་ཚོགས་པ་ཁག་གི་ཚོགས་འདུ་ཞིག་དང་འབྲེལ་ཏེ་འབོད་ཚིག་ཐོག་སྐད་ཆ་ཞིག་ལྷག་བསྡད་ཡོད་པ་རེད། སྤྱིར་བཏང་འབོད་ཚིག་ག་རེ་བསྒྲགས་མིན་དེ་དོན་དག་ཆེན་པོ་གང་ཡང་མ་རེད། ང་རང་གི་ངོས་ནས་མི་མང་གིས་འབོད་ཚིག་ག་རེ་བསྒྲགས་མིན་དེ་མི་མང་རང་གི་ལག་ཏུ་བཞག་ན་ཡག་གི་རེད་བསམ་གྱི་ཡོད། མི་མང་ལ་མཚོན་ན་སོ་སོའི་འབོད་ཚིག་སྒྲོག་པའི་གཏམ་བརྗོད་རང་དབང་ཡོད་པ་རེད། ཚོགས་པ་ཁག་གིས་སྡིངས་ཆ་ཞིག་བསྐྲུན་གྱི་ཡོད་པ་མ་གཏོགས། ང་ཚོས་མི་མང་སྐད་བཏང་སྟེ་ཡོང་བཞིན་པ་དེ་འདྲ་མ་རེད། ཉིན་གཅིག་གཉིས་ཀྱི་ལས་འགུལ་ལ་བརྟེན་ཏེ་འབོད་ཚིག་བསྒྱུར་དགོས་པ་དེ་འདྲ་བྱས་ན་ཡག་པོ་མི་འདུག་བསམ་སོང་།” ཞེས་བརྗོད་བྱུང་། ད་ལོའི་ལས་འཆར་ཐད། བོད་རང་བཙན་སློབ་ཕྲུག་ཚོགས་པ་དེ་རྒྱལ་སྤྱིའི་ཚོགས་པ་ཆགས་ཡོད་སྟབས་བརྡ་འཕྲིན་བརྒྱུད་ལམ་ཐོག་བདུན་ཕྲག་རེ་རེ་བཞིན་ནང་ཁུལ་གོ་བསྡུར་དང་། ཕྱི་ལོགས་སུ་ལས་འགུལ་འདྲ་མིན་སྤེལ་བཞིན་ཡོད་པ་དང་། མ་འོངས་པར་ཡང་རྒྱལ་ཁབ་ཁག་གི་བློ་ཁ་མཐུན་པའི་གནད་ཡོད་མི་སྣ་དག་གི་ནུས་པ་མཉམ་སྤུངས་ཡོང་ཐབས་ལ་འབད་བརྩོན་བྱས་ཏེ། རྒྱལ་ཁབ་སོ་སོའི་གཞུང་དང་རྒྱ་ནག་ལ་གནོན་ཤུགས་སྤྲོད་རྒྱུའི་ལས་འགུལ་ཤུགས་ཆེ་རུ་གཏོང་རྒྱུ་ཡིན་པ་དང་།  ཨོ་སི་ཊོ་ལི་ཡར་ཚོགས་འཆར་ཡོད་པའི་རྒྱལ་ཁབ་ཉི་ཤུའི་ཚོགས་འདུར་བོད་དོན་ཞུ་གཏུག་སོགས་གྲ་སྒྲིག་བྱེད་བཞིན་ཡོད་སྐོར་ངོ་སྤྲོད་གནང་བྱུང་། གསར་འགོད་པ། དོན་གོ