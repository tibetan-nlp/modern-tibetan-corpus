དགོན་སྡེ་ཁག་གིས་ཐུགས་གཟབ་གནང་རོགས།

འབར་མའི་རཱོ་ཧིན་གྷ་ཡ་ཁ་ཆེ་གྲངས་ཉུང་མི་རིགས་ཀྱི་རྩོད་རྙོག་དང་འབྲེལ་ཏེ། བོད་མིའི་སྒྲིག་འཛུགས་བདེ་སྲུང་ལས་ཁུངས་ཀྱིས་བཙལ་བྱོལ་ནང་གི་བོད་ཀྱི་དགོན་སྡེ་ཁག་ནས་ཐུགས་གཟབ་གནང་དགོས་པའི་ཡོངས་ཁྱབ་གསལ་བསྒྲགས་ཤིག་གནང་འདུག ཟླ་འདིའི་ཚེས་  ༡༩ ཉིན་བོད་མིའི་སྒྲིག་འཛུགས་བདེ་སྲུང་ལས་ཁུངས་ཀྱིས་ཆོས་རིག་ལས་ཁུངས་བརྒྱུད་དེ། འབར་མའི་རཱོ་ཧིན་གྷ་ཡ་ཁ་ཆེ་གྲངས་ཉུང་མི་རིགས་ཀྱི་རྩོད་རྙོག་དོན་རྐྱེན་དང་འབྲེལ་ཏེ། རྒྱ་གར་ནང་རྙོག་དྲ་འབྱུང་སྲིད་པའི་ཉེན་ཁ་སྔོན་འགོག་ཆེད་བཙན་བྱོལ་ནང་ཡོད་པའི་བོད་ཀྱི་དགོན་སྡེ་ཁག་གི་འདུ་ཁང་ཚོགས་ཁང་སོགས་དང་། གྲྭ་བཙུན་རྣམས་ཕྱོགས་ཕེབས་སྐབས་ཐུགས་གཟབ་གནང་རྒྱུ་གལ་ཆེན་པོ་ཡིན་སྐོར་གསུངས་འདུག དེ་ཡང་བདེ་སྲུང་ལས་ཁུངས་ཀྱི་གསལ་བསྒྲགས་དེའི་ནང་དུ། ཕྱི་ལོ་ ༢༠༡༣ ཟླ་ ༧ ཚེས་ ༧ ཉིན་གྱི་ཞོགས་པའི་ཆུ་ཚོད་ ༥།༡༥ སྟེང་གནས་ཆེན་རྡོ་རྗེ་གདན་གྱི་མཆོད་རྟེན་གྱི་ཕྱི་ནང་དུ་འབར་རྫས་འགས་ཐོར་གྱི་དོན་རྐྱེན་བྱུང་བ་ལྟར། ད་ཆ་འབར་མའི་ནང་དྲག་པོའི་རྩོད་རྙོག་གི་རྐྱེན་པས་དོན་རྐྱེན་འབྱུང་མི་སྲིད་པའི་ངེས་པ་མེད་སྟབས།  ཆོས་རིགས་ལས་ཁུངས་ཀྱི་ཁྱབ་ཁོངས་དགོན་སྡེ་ཁག་གི་ཕྱག་མཛོད་དང་། ལས་ཀྱི་སྣེ་མོ་བ་རྣམས་ནས་སོ་སོའི་ཁྱབ་ཁོངས་འདུ་ཁང་དང་། གྲྭ་ཚང་། གྲྭ་ཤག  སློབ་ཁང་སོགས་ཀྱི་ཁང་ཁུངས་དང་།  ས་ཁྱོན་ཡོངས་ནང་རྣམ་ཀུན་འབྲེལ་མེད་རྒྱུས་མེད་ཀྱི་མི་སྣའི་རིགས་དང་།  ལྷག་པར་དུ་དོགས་ཡོད་ཅན་རིགས་ནང་འཛུལ་མི་འབྱུང་བའི་དོ་ནན་གཟིགས་ཞིབ་ངེས་གནང་དང་། དེ་བཞིན་དགེ་འདུན་པ་རྣམས་ཕྱོགས་ཕེབས་སྐབས་ངེས་པར་དུ་སྤྱང་གྲུང་གནང་དགོས་པ་འདུག་ན་དེ་ལུགས་དགོངས་འཇགས་ཞུ། ཞེས་བཀོད་འདུག ད་ལྟ་འབར་མའི་ནང་གི་རཱོ་ཧིན་གྷ་ཡ་ཁ་ཆེ་གྲངས་ཉུང་མི་རིགས་ཀྱི་དཀའ་རྙོག་དེ་ཤུགས་ཆེ་རུ་ཕྱིན་ཏེ་རྒྱལ་སྤྱི་རང་བཞིན་ཅན་གྱི་དཀའ་ངལ་ཞིག་ཆགས་ཡོད་པ་དང་།  འབར་མ་རྒྱལ་ཁབ་ཀྱི་སློབ་སྟོན་པ་ལྕམ་ཨང་སེན་སུའུ་སྐྱིད་ལ་ཁ་ཆེ་དང་ཡེ་ཤེ་ཆོས་ལུགས་མང་སའི་ནུབ་ཕྱོགས་རྒྱལ་ཁབ་མང་པོས་སྐྱོན་བརྗོད་བྱེད་ཀྱིན་ཡོད་པ་མ་ཟད།  རྒྱལ་སྤྱིའི་སྒང་མིང་གྲགས་ཡོད་པའི་འགྲོ་བ་མིའི་ཐོབ་ཐང་སྲུང་སྐྱོབ་ཚོགས་པ་དང་གཙུག་ལག་སློབ་གཉེར་ཁང་སོགས་མང་པོ་ནས་དེ་སྔོན་ལྕམ་ཨང་སན་སུའུ་སྐྱིད་ལ་ཕུལ་བའི་གཟེངས་རྟགས་མང་པོ་ཞིག་ཕྱིར་འཐེན་བྱ་དང་བྱེད་མུས་རེད་འདུག གསར་འགོད་པ། སྐལ་བཟང་སྦྱིན་པ།