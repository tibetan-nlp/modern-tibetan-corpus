
དྷ་ཤོད་བོད་ཁྱིམ་གྱི་སློབ་མ་ཞིག་འདས་གྲོངས།

ཟླ་འདིའི་ཕྱི་ཚེས་ ༢༣ ཉིན་གྱི་ཕྱི་དྲོའི་ཆུ་ཚོད་ ༤།༣༠ ཙམ་ལ། དྷ་ཤོད་བོད་ཁྱིམ་གྱི་སློབ་མ་སངས་རྒྱས་བྱང་ཆུབ་ཟེར་བ་ཞིག་ལ་གློག་གིས་བརྒྱབ་ཏེ་ཁ་སང་ཊན་ཊཱ་སྨན་ཁང་དུ་འདས་གྲོངས་སུ་གྱུར་ཡོད་འདུག ཟླ་འདིའི་ཕྱི་ཚེས་ ༢༣ རེས་གཟའ་སྤེན་པ་ཉིན་གྱི་ཕྱི་དྲོའི་ཆུ་ཚོད་ ༤།༣༠ ཙམ་ལ། དྷ་ཤོད་བོད་ཁྱིམ་སློབ་གྲྭའི་ཁྱིམ་ཚང་ ༨ པའི་ཨ་མ་ལགས་ཀྱིས། ཁྱིམ་ཚང་གི་སློབ་མ་རྣམས་ཁྲིད་དེ་ཕྱི་རོལ་ལ་སྤྲོ་འཆམ་དུ་ཕྱིན་སྐབས། སློབ་བུ་སངས་རྒྱས་བྱང་ཆུབ་ཟེར་བ་ཞིག་ལ་གློག་གིས་བརྒྱབ་ཡོད་པ་དང་། དེ་མ་ཐག་རྒྱ་གར་སྨན་ཁང་དུ་འཁྱེར་ཏེ་ཛ་དྲག་སྨན་བཅོས་བྱས་ཡོད་ཀྱང་། ཁ་སང་སྔ་དྲོའི་ཆུ་ཚོད་ ༨།༣༠ ཐོག་འདས་གྲོངས་སུ་གྱུར་ཡོད་འདུག དེ་རིང་འདི་གའི་གསར་འགོད་པས་ཁ་པར་བརྒྱུད་དྷ་ཤོད་བོད་ཁྱིམ་གྱི་དགེ་ཆེ་པ་སངས་ལགས་སུ་སྐད་ཆ་འདྲི་སྐབས། སློབ་གྲྭའི་སྒྲིག་གཞི་ལྟར་ཕྱི་དྲོ་དེར་ཁྱིམ་ཚང་ཨ་མ་ལགས་ཀྱིས་སློབ་མ་རྣམས་ཁྲིད་དེ་ཕྱི་ལོགས་སུ་སྤྲོ་འཆམ་ལ་སོང་སྟེ། སློབ་གྲྭའི་ཉེ་འགྲམ་གྱི་རྒྱ་གར་ཟ་ཁང་ཞིག་ཏུ་སྒོ་ང་བརྔོས་མ་སོགས་ཟོས་ནས་ཕྱི་ལོགས་སུ་ཐོན་སྐབས། ཟ་ཁང་འགྲམ་གྱི་གློག་སྐུད་ཅིག་ལ་ཐུག་ནས་རྐྱེན་ངན་དེ་བྱུང་འདུག དེ་མ་ཐག་ཁོ་རླངས་འཁོར་ཞིག་གི་ནང་བཞག་སྟེ་ཟོའུ་ནོར་སྨན་ཁང་དུ་འཁྱེར་ཡོད་ཀྱང་། གཟུགས་པོའི་བརྒྱ་ཆ་ ༤༠ ཚིག་ཟིན་པ་དང་སྨན་ཁང་གི་ཚིག་སྐྱོན་རིགས་ཀྱི་སྨན་བཅོས་ཆ་རྐྱེན་ཡག་པོ་མེད་སྟབས། དེ་འཕྲལ་དུ་ཊན་ཊཱ་སྨོན་ཁང་དུ་ཁྱེར་ཏེ་སྨན་བཅོས་གང་ལེགས་བྱས་ཀྱང་། ནང་ཁྲོལ་ལ་སྐྱོན་ཤོར་རྐྱེན་ཁ་སང་སྔ་དྲོར་གྲོངས་སོང་། ཞེས་བརྗོད་བྱུང་། སློབ་བུ་སངས་རྒྱས་བྱང་ཆུབ་རང་ལོ་ ༡༣ ཡིན་ཞིང་། ད་ལྟ་འཛིན་རིམ་ ༧ པ་ཡིན་ལ། ཁོ་བོའི་ཨ་མ་ལགས་ཧོན་སོར་གཞིས་ཆགས་ནས་ཡིན་པ་དང་། པ་ལགས་ལྡི་ལིར་བསྡད་ཡོད་འདུག གསར་འགོད་པ། པདྨ་མཚོ།