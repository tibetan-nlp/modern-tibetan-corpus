ཁ་མཆུ་རྩིས་མེད་བཏང་བ་ཡིན།

སྲིད་སྐྱོང་འོས་མི་བློ་བཟང་སེང་གེ་དང་དབུས་འོས་བསྡུ་ལས་ཁང་གཉིས་འོས་བསྡུའི་སྒྲིག་གཞི་དང་འགལ་ཡོད་སྐོར་ཁྲིམས་གཏུག་བྱས་པ་དེ་ཁ་སང་ཆེས་མཐོའི་ཁྲིམས་ཞིབ་ཁང་གིས་རྩིས་མེད་བཏང་བ་ཡིན་སྐོར་ཁྱབ་བསྒྲགས་བྱས་འདུག་ཀྱང་དེ་རིང་ཞུ་སྦྱོར་བ་ཚོས་ཁྲིམས་ཞིབ་ཁང་གི་ཐག་གཅོད་དེར་ངོས་ལེན་མེད་ཟེར། དེ་རིང་ཉིན་གུང་ཆུ་ཚོད་ ༡༢ སྟེང་། དྷ་ས་སྨན་རྩིས་ཁང་གི་ཉེ་འཁྲིས་སུ་ཡོད་པའི་བོད་མིའི་ཁྲིམས་ལུགས་རིག་པ་བའི་ཚོགས་པས་གསར་འགོད་གསལ་བསྒྲགས་ཤིག་སྤེལ་ཏེ། ཉེ་ལམ་དྷ་སར་གནས་སྡོད་བཀྲ་ཤིས་དབྱངས་འཛོམས་ལགས་དང་གྲྭ་དཀོན་མཆོག་དཔལ་བཟང་ལགས་གཉིས་ཀྱིས་སྲིད་སྐྱོང་འོས་མི་བློ་བཟང་སེང་གེ་དང་དབུས་འོས་བསྡུ་ལས་ཁང་གཉིས་ཁྲིམས་གཏུག་བྱས་པའི་སྙན་ཞུའི་ཡིག་ཆ་དེ་ཙམ་ཚད་ལྡན་བྱུང་མེད་པའི་གནས་སྟངས་འོག བཙན་བྱོལ་བོད་མིའི་ཆེས་མཐོའི་ཁྲིམས་ཞིབ་ཁང་གིས་ཁ་མཆུ་དེ་རྩིས་མེད་བཏང་བ་ཡིན་སྐོར་ཁྱབ་བསྒྲགས་བྱས་སོང་། ཁ་མཆུ་དེ་ནི་ཉེ་ལམ་བཙན་བྱོལ་བོད་མིའི་བཀའ་སྤྱིའི་དངོས་གཞིའི་འོས་བསྡུའི་ཉིན། སྲིད་སྐྱོང་འོས་མི་བློ་བཟང་སེང་གེ་མཆོག་གི་དཔྱ་ཁྲལ་ལག་དེབ་སྟེང་། ‘སློབ་བཟང་སངས་རྒྱས།’ ཞེས་འཁོད་ཡོད་པའི་པར་ཕྱི་གྱར་བྱུང་སྟབས། དྷ་སར་གནས་སྡོད་བཀྲ་ཤིས་དབྱངས་འཛོམ་ལགས་དང་གྲྭ་དཀོན་མཆོག་དཔལ་བཟང་ལགས་གཉིས་ཀྱིས། བཀའ་ཤག་སྐབས་བཅོ་ལྔ་པའི་སྲིད་སྐྱོང་འོས་མིའི་ཁོངས་སུ་སློབ་བཟང་སངས་རྒྱས་ཞུ་བའི་འོས་མི་ཞིག་མེད་སྟབས། སྲིད་སྐྱོང་འོས་མི་བློ་བཟང་སེང་གེ་དང་དབུས་འོས་བསྡུ་ལས་ཁང་གཉིས་བཙན་བྱོལ་བོད་མིའི་འོས་བསྡུའི་སྒྲིག་གཞི་དང་འགལ་ཡོད་སྐོར་ཆེས་མཐོའི་ཁྲིམས་ཞིབ་ཁང་ལ་ཁྲིམས་གཏུག་བྱས་ཡོད་པ་རེད། དེ་རིང་བོད་མིའི་ཁྲིམས་ལུགས་རིག་པ་བའི་ཚོགས་པའི་ཁྲིམས་རྩོད་པ་བློ་བཟང་གྲགས་པ་ལགས་དང་རྣམ་རྒྱལ་ཚེ་སྐྱིད་ལགས། ཀུན་བཟང་ཐུབ་བསྟན་ལགས་བཅས་ཐུན་མོང་ཐོག ཁ་སང་བཙན་བྱོལ་བོད་མིའི་ཆེས་མཐོའི་ཁྲིམས་ཞིབ་ཁང་གིས་བཀའ་ཁྱབ་ཡིག་ཆ་དེ་སྒྲོགས་སྦྱང་བྱས་པའི་ནང་འཁོད་དོན། “འདི་ནས་ ༢༠༡༦། ༥། ༣ ཉིན་ཁྱེད་རང་གཉིས་ཀྱིས་ ༢༠༡༦། ༤། ༡༦ ཉིན་ཞུ་རྩ་དང་ཡིག་དངོས་ཐོ་གཞུང་ཕུལ་འབྱོར་དུ། དབུས་འོས་བསྡུ་ལས་ཁང་དུ་ཕུལ་བའི་སྙན་ཞུ་ ༢༠༡༦། ༣། ༢༨ འཁོད་པའི་འདྲ་བཤུས་ཟུར་སྦྱར་དུ་ཡོད་ལུགས་བཀོད་འདུག་ཀྱང་། དངོས་སུ་མི་འདུག་སྟབས། སྤྱི་ཁྱབ་ཁྲིམས་དྲུང་དང་། འབྲེལ་ཡོད་ལས་བྱེད་གཞན་གཉིས་བཅས་ཀྱིས་ངག་ཐོག་ནས་སྔ་རྗེས་སུ་འདོན་འབུལ་དགོས་པའི་བརྡ་འདེད་རིམ་པར་སོང་ནས་ཀྱང་། ད་བར་ཕུལ་མེད་པ་དེ་ཕྱི་ལོ་ ༢༠༡༦། ༥། ༧ ཉིན་གྱི་ཕྱི་དྲོའི་ཆུ་ཚོད་ ༥ གོང་ངེས་འབལ་ཐུབ་པ་དགོས་རྒྱུ་ཞེས་བརྡ་ཐོ་སོང་ནའང་། དུས་བཀག་ནང་ཚུན་ཡིག་ཆ་འདོན་འབུལ་བྱས་མི་འདུག་པས། ༢༠༡༦། ༥། ༡༢ ཉིན་གྱི་ཕྱི་དྲོའི་ཆུ་ཚོད་ ༥ གོང་གོང་གསལ་ཡིག་ཆ་འདོན་འབུལ་མ་བྱས་ན། ཁ་མཆུ་ངོས་བཞེས་རྩིས་མེད་གཏོང་དགོས་པ་ཆགས་རྒྱུའི་བརྡ་ཐོ་གཉིས་པ་སོང་བར། དེ་ནས་སླར་ཡང་ ༢༠༡༦། ༥ ། ༡༢ ཉིན་གྱོད་ཡའི་འཐུས་མི་ནད་མནར་གྱི་རྐྱེན་པས་དུས་འགྱངས་ཞུས་པའི་རྒྱུ་མཚན་ལ་དགོངས་བཞེས་ཀྱིས། ད་ནངས་ཆུ་ཚོད་ ༩། ༥༠ ཐོག་མགོ་མཇུག་མི་ཚང་བ་དང་། ལྟ་ཀློག་མི་ཐུབ་པའི་ཤོག་ངོས་གཉིས་ཅན་ཞིག་ཕུལ་འདུག་པ་དེ་ཁྲིམས་ཐོག་ནས་ཚད་འཛན་འཕེར་བ་ཞིག་མིན་པས། སྤྱི་མང་གཏུག་བཤེར་ཁྲིམས་ཡིག་དོན་ཚན་ ༣༧ [ཅ] གཞིར་བཟུང་ཁ་མཆུ་ངོས་བཞེས་རྩིས་མེད་བཏང་བ་ཡིན། ཁ་མཆུ་འདི་སྤྱི་མང་གཏུག་བཤེར་ཁྲིམས་ཡིག་དོན་ཚན་ ༨༡ གཞིར་བཟུང་བསྐྱར་གཏུག་མི་ཆོག་པ་བས་ཀྱི་བཀའ་ཁྱབ་ཏུ། ཆེས་མཐོའི་ཁྲིམས་ཞིབ་ཁང་ནས་ ༢༠༡༦། ༥ ། ༡༦ ལ།” ཞེས་སོགས་འཁོད་འདུག སྐབས་དེར་གསར་འགོད་པ་ཚོས། ཁ་སང་ཆེས་མཐོའི་ཁྲིམས་ཞིབ་ཁང་གིས་བཀའ་ཁྱབ་བཏང་བ་དེ་ཆེས་མཐོའི་ཁྲིམས་ཞིབ་ཁང་རང་གིས་གསར་འགོད་གསལ་བསྒྲགས་མ་གནང་བར། དེ་རིང་ཁྲིམས་ལུགས་རིག་པ་བའི་ཚོགས་པས་གསར་འགོད་གསལ་བསྒྲགས་སྤེལ་དགོས་དོན་གང་ཡིན་དྲིས་པར། བློ་བཟང་གྲགས་པ་ལགས་ཀྱིས། དང་པོ་དེ་རིང་སྲིད་སྐྱོང་མཆོག་སྦེར་གཞིས་ཆགས་ནང་མཛད་འཕྲིན་ཡོད་པ་རེད། གཉིས་པ། ཁ་མཆུ་འདིའི་མགོ་ནས་མཇུག་བར་ང་ཚོའི་ཁྲིམས་ལུགས་རིག་པ་བའི་ཚོགས་པའི་ང་རང་དང་རྣམ་རྒྱལ་ཚེ་སྐྱིད་གཉིས་ཀྱིས་འགན་འཁུར་བསྡད་ཡོད་པ་རེད། ཡིག་ཆ་ཚང་མ་ངེད་གཉིས་བརྒྱུད་ནས་ཡོང་དགོས་སྟབས། དེ་རིང་གི་ཐག་གཅོད་དེ་ང་ཚོ་ཁྲིམས་རྩོད་པའི་ངོ་བོའི་སྟེང་ནས་བྱས་པ་རེད། ཅེས་བརྗོད་སོང་། ཡང་གསར་འགོད་པས་ད་ལྟའི་འཆར་སྲིད་སྐྱོང་བློ་བཟང་སེང་གེ་མཆོག་གི་དཔྱ་ཁྲལ་ལག་དེབ་སྟེང་། བློ་བཟང་སེང་གེ་ཞེས་བསྒྱུར་བཅོས་བཏང་ཡོད་དམ། ཡང་ན། སློབ་བཟང་སངས་རྒྱས་ཞེས་རང་འཇགས་བཞག་ཡོད་ཅེས་དྲིས་པའི་ལན་དུ། སྲིད་སྐྱོང་བློ་བཟང་སེང་གེ་མཆོག་གིས་ཐོག་མ་དཔལ་འབྱོར་ལས་ཁུངས་ལ་ཐོ་འགོད་སྐབས། བློ་བཟང་སེང་གེ་ཞེས་ཏག་ཏག་ཕུལ་ཡོད་ཀྱང་། དཔྱ་ཁྲལ་ལག་དེབ་སྟེང་བཤུ་སྐབས་སློབ་བཟང་སངས་རྒྱས་ཞེས་འགོད་ནོར་ཐེབས་པ་རེད། ད་ལྟའི་ཆར་དཔྱ་དངུལ་ལག་དེབ་སྟེང་བློ་བཟང་སེང་གེ་ཞེས་ཁོ་རང་གི་མིང་གང་ཡིན་པ་དེ་ཏག་ཏག་འཁོད་ཡོད་པ་རེད། བརྗེ་བོ་རྒྱབ་ཡོད་པ་རེད། ཅེས་བརྗོད་སོང་། འདི་གའི་གསར་ཁང་གིས་ཁ་མཆུ་ཞུ་སྦྱོར་བ་གྲྭ་དཀོན་མཆོག་དང་བཀྲ་ཤིས་དབྱངས་འཛོམས་གཉིས་ལ་ཁ་པར་བརྒྱུད་བཅར་འདྲི་ཞུས་པར། ཁ་མཆུ་འདིའི་མགོ་ནས་མཇུག་བར་བཙན་བྱོལ་བོད་མིའི་ཆེས་མཐོའི་ཁྲིམས་ཞིབ་ཁང་གིས་ངེད་གཉིས་ལ་མཐུན་འགྱུར་ཡག་པོ་གནང་མ་སོང་། དེ་ལ་བློ་ཕམ་ཞེ་དྲགས་ཡོད། ཁ་སང་བཀའ་ཁྱབ་དེ་འབྱོར་མ་ཐག་ངེད་གཉིས་ཁྲིམས་ཞིབ་ཁང་ལ་ཕྱིན་ཏེ་རྩོད་པ་བརྒྱབ་ཡིན། ཐག་གཅོད་དེ་ལ་མོས་མཐུན་རྩ་བ་ནས་མེད། བཀའ་ཁྱབ་དེའི་ནང་བསྐྱར་གཏུག་བྱེད་མི་ཆོག་ཅེས་བཀོད་འདུག་པ་དེ་ག་རེ་རེད། ངེད་གཉིས་ལ་ཁ་མཆུ་རང་གི་ཐོག་ནས་ནག་ཉེས་ནོར་འཁྲུལ་རིགས་གང་ཡིན་ཤོད་རྒྱུ་མེད་ཀྱང་། སྙན་ཞུ་འབྲི་སྟངས་ཙམ་གྱི་ཐོག་ནས་ཁ་མཆུ་རྩིས་མེད་གཏོང་བ་དང་། ད་དུང་བསྐྱར་དུ་ཞུ་གཏུག་བྱེད་མི་ཆོག་ལབ་ན་ག་རེ་རེད་ཅེས་དྲིས་དུས། རྒྱུ་མཚན་ཤོད་རྒྱུ་ཡོད་ན་བསྐྱར་དུ་ཞུ་གཏུག་བྱས་ན་འགྲིག་གི་རེད། ཁྲིམས་ཞིབ་ཁང་གི་སྒོ་ཕྱེ་བཞག་ཡོད་པ་རེད་ལབ་སོང་། ཞེས་བརྗོད་སོང་། ཡང་ཁོང་ལ་དེ་རིང་གི་གསར་འགོད་གསལ་བསྒྲགས་དེ་ཧ་གོ་ཡོད་མེད་དང་། ཁོ་རང་གཉིས་ལ་ཁྲིམས་རྩོད་པ་ཡོད་མེད་དྲིས་པར། “ངེད་གཉིས་དེ་རིང་བོད་པའི་ཁྲིམས་ལུགས་རིག་པའི་ཚོགས་པས་གསར་འགོད་གསལ་བསྒྲགས་སྤེལ་གྱི་ཡོད་པ་རྩ་བ་ནས་ཧ་གོ་མ་སོང་། ཁྲིམས་ཞིབ་ཁང་གི་ཡིག་ཆ་དེ་ཁ་སང་ཁོ་རང་ཚོ་ལ་རག་ཡོད་པ་རེད། ངེད་གཉིས་ལ་རག་སོང་།” ཅེས་དང་། ཁོང་མོས་མུ་མཐུད་དུ། ངེད་གཉིས་ལ་བདེན་པ་ཡོད་ཀྱང་། བདེན་པར་རྒྱབ་སྐྱོར་བྱེད་མཁན་མི་འདུག དང་པོ་ཁ་མཆུ་འདི་ཞུ་གཏུག་བྱེད་སྐབས་ཆེས་མཐོའི་ཁྲིམས་ཞིབ་ཁང་གིས་ངེད་གཉིས་ལ་རོགས་པ་བྱེད་མཁན་ཁྲིམས་རྩོད་པ་ཞིག་དགོས་པ་རེད་ཟེར་ནས། བཙན་བྱོལ་བོད་མིའི་ཁྲིམས་ལུགས་རིག་པའི་ཚོགས་པ་ཟེར་བ་དེ་ངོ་སྤྲོད་གནང་སོང་། ཡིན་ནའང་ངེད་གཉིས་ཕར་ཕྱིན་སྐབས་རོགས་པ་བྱེད་མཁན་རག་མ་སོང་། གང་ཡིན་ཟེར་ན། ཚོགས་པ་དེར་མི་གསུམ་བཞི་ཞིག་ལས་མི་འདུག ཚོགས་པ་དེའི་ཚོགས་གཙོ་བློ་བཟང་གྲགས་པ་ཟེར་བ་དེ་དང་རྣམ་རྒྱལ་ཚེ་སྐྱིད་ཟེར་བའི་བུ་མོ་ཞིག་འདུག་པ་དེ་གཉིས་ཀ་སྲིད་སྐྱོང་བློ་བཟང་སེང་གེ་དང་འོས་བསྡུ་ལས་ཁང་ལ་རོགས་པ་བྱེད་མཁན་རེད་འདུག སྤྱི་ཚོགས་ཞབས་ཞུ་སྒྲུབ་ཀྱི་ཡོད་ཟེར་བ་དེ་རྫུན་མ་རེད། ངེད་གཉིས་ལ་རོགས་པ་གཅིག་ཀྱང་བྱས་མ་སོང་། དེ་ནས་ངེད་གཉིས་ཡར་མར་ཁྲིམས་རྩོད་པ་བཙལ་ཡང་ཁྱོན་ནས་རག་མ་སོང་། ཁ་ཤས་ཀྱིས་སྲིད་སྐྱོང་བློ་བཟང་སེང་གེ་ཁྲིམས་གཏུག་བྱེད་ཀྱི་ཡོད་པ་ཤེས་རྗེས་གཡོལ་ཏེ་ངོས་ལེན་བྱེད་ཀྱི་མི་འདུག ང་ཚོས་ད་དུང་མུ་མཐུད་དུ་ཞུ་གཏུག་བྱེད་རྒྱུ་ཡིན། ཁྲིམས་ཞིབ་ཁང་གི་ཁ་མཆུའི་སྐོར་ནས་དེ་རིང་ངེད་གཉིས་གང་ཡང་ཞུ་རྒྱུ་མིན། ང་ཚོའི་སྐད་འཕྲིན་ཚོགས་པར་མི་ལྔ་བརྒྱ་ལྷག་ཅིག་ཡོད། ཚོགས་པའི་མགྲིན་ཚབ་པ་སུད་སིར་ཡོད་པའི་ཨ་ཅག་མོ་རང་གང་མགྱོགས་མགྱོགས་དྷ་རམ་ས་ལར་ཡོང་རྒྱུ་རེད། ང་ཚོས་སྲིད་སྐྱོང་བློ་བཟང་སེང་གེ་ཁྲིམས་གཏུག་བྱེད་ཀྱི་ཡོད་པ་དེ་སྤྱི་དོན་ཡིན་བསམ་བསྡད་ཡོད། བཙན་བྱོལ་སྤྱི་ཚོགས་ནང་གི་མི་མང་པོ་ཞིག་ལ་དཔྱ་དངུལ་ལག་དེབ་སྟེང་ནོར་བཅོས་བྱེད་མ་ཐུབ་པར་དཀའ་ངལ་འཕྲད་བསྡད་ཡོད་པ་རེད། ཁོ་རང་ཚོ་སྙིང་རྗེ་རེད། དེ་གནས་ཚུལ་ཆུང་ཆུང་ཞིག་རྩ་བ་ནས་མ་རེད། ཅེས་སོགས་བརྗོད་སོང་།