
འོས་བསྡུའི་ལས་འགུལ་འདི་ཨ་རིའི་ཕུགས་བསམ་དང་རེ་བ་གལ་ཆེན་ཡིན།

སྐུ་ཞབས་ཊི་རུམ་ཕི་ལ་ཨ་རིའི་སྲིད་འཛིན་འོས་བསྡུར་རྒྱལ་ཁ་ཐོབ་རྗེས་ལྕམ་ཧེ་ལ་རེ་ཡིས་འཚམས་འདྲི་དང་འབྲེལ་རྒྱལ་དོན་ཆེད་མཉམ་རུབ་བྱ་རྒྱུ་ཡིན་སྐོར་བརྗོད་ཡོད་པ་དང་། སྲིད་འཛིན་ཨོ་བྷ་མས་ཀྱང་ཞི་བདེ་ངང་སྲིད་དབང་རྩིས་སྤྲོད་བྱ་རྒྱུའི་ཁས་ལེན་བྱས་ཡོད་ཀྱང་། ཨ་རིའི་གྲོང་འཁྱེར་མང་པོའི་ནང་ཊི་རུམ་ཕི་ལ་ངོ་རྒོལ་ལས་འགུལ་ཤུགས་ཆེན་སྤེལ་བཞིན་ཡོད་པ་རེད། ཁ་སང་ཞོགས་པར་ཐེངས་འདིའི་ཨ་རིའི་སྲིད་འཛིན་འོས་བསྡུའི་ཁྲོད་ཕམ་ཉེས་སུ་སོང་བའི་ལྕམ་ཧེ་ལ་རེ་ཡིས། ནེའུ་ཡོག་གསོལ་མགྲོན་ཁང་གི་ཚོམས་ཆེན་ནང་དུ་ཁོང་མོའི་རྒྱབ་སྐྱོར་རྣམས་ལ་ཐུགས་རྗེས་ཆེ་ཞུ་བའི་མཛད་སྒོ་ཞིག་གི་སྟེང་དུ། མདང་དགོང་ངས་སྐུ་ཞབས་ཌོ་ནལ་ཌི་ཊི་རུམ་ཕི་ལ་རྒྱལ་ཁའི་འཚམ་འདྲི་ཞུས་ཏེ། རྒྱལ་དོན་ཐད་ཁོང་ལ་རོགས་རམ་བྱ་རྒྱུའི་ཁས་ལེན་བྱས་ཡོད་ལ། ཁོང་མ་འོངས་པར་ཨ་རིའི་མི་མང་གི་སྲིད་འཛིན་ཡག་པོ་ཞིག་ཡོང་བའི་རེ་བ་ཡོད། ང་ཚོས་སྲིད་འཛིན་འོས་འགྲན་ཁྲོད་འབད་བརྩོན་བྱས་པ་དེ་འོས་བསྡུའི་གྲུབ་འབྲས་ཁོ་ནར་དམིགས་པ་ཞིག་མིན་པར། དེ་ནི་ང་ཚོའི་རྒྱལ་ཁབ་ཀྱི་མ་འོངས་བའི་ལས་དོན་གལ་ཆེན་ཞིག་གི་ཆེད་དུ་ཡིན། འོན་ཀྱང་། ཐེངས་འདིའི་འོས་འགྲན་ཁྲོད་ང་ཚོར་ཕམ་ཁ་བྱུང་བར་ངས་དགོངས་དག་ཞུ་རྒྱུ་ཡིན། ཕམ་ཁ་འདི་ལ་བརྟེན་ནས་ཁྱེད་རང་ཚོ་སེམས་ཤུགས་ཆགས་ཡོད་པ་ངས་ཤེས་ཀྱི་ཡོད་ལ། ང་ཡང་དེ་བཞིན་ཡིན། དེར་མ་ཟད། འབད་བརྩོན་འདིའི་ཁྲོད་མི་མང་ས་ཡ་ ༡༠ ལྷག་གི་རེ་བ་དང་དམིགས་ཡུལ་ཡོད་སྟབས། ཕམ་ཁ་འདི་ནི་དུས་ནམ་ཡང་བརྗེད་མི་སྲིད་པ་ཞིག་ཡིན། འོན་ཀྱང་། ངས་ཁྱེད་རང་ཚོར་བཤད་རྒྱུ་ཞིག་ལ། ང་ཚོའི་འོས་བསྡུའི་ལས་འགུལ་དེ་སྐབས་ཐོག་གཅིག་གི་འོས་འདེམས་དང་འོས་མི་གང་ཟག་གཅིག་གི་སླད་དུ་མ་ཡིན་པར། དེ་ནི་ཨ་རིའི་རྒྱལ་ཁབ་ཀྱི་མ་འོངས་པའི་རེ་བ་དང་ཕུགས་བསམ། བློས་གཏོང་བཅས་ཀྱི་ཆེད་དུ་ཡིན་པ་ཤེས་དགོས། ང་ཚོའི་དམངས་གཙོའི་ལམ་ལུགས་ཀྱི་རྩ་ཁྲིམས་གཞིར་བཟུང་གིས་ཞི་བའི་ཐོག་ནས་སྲིད་དབང་བརྒྱུད་སྤྲོད་བྱ་དགོས་པ་དང་། དེ་ནི་ཆབ་སྲིད་ཚོགས་ཁག་ཕན་ཚུན་ལ་བརྩི་བཀུར་བྱས་པ་ཙམ་མིན་པར། རྒྱལ་ཁབ་འདི་ཁྲིམས་ཀྱི་དབང་སྒྱུར་དང་། མི་རིགས་འདྲ་མཉམ་གྱི་ཁེ་དབང་དང་ཆེ་མཐོང་། སྨྲ་བརྗོད་རང་དབང་དང་ཆོས་དད་རང་དབང་སོགས་ཡོད་པའི་ཁྲིམས་སྐྱོང་རྒྱལ་ཁབ་ཅིག་ཡིན་པ་མཚོན་གྱི་ཡོད་སྟབས། ང་ཚོས་རྩ་ཁྲིམས་འདི་ལ་ཆ་འཇོག་དང་འགན་སྲུང་བྱེད་དགོས། སྐུ་ཞབས་ཊི་རུམ་ཕི་མཆོག་ང་ཚོའི་མ་འོངས་སྲིད་འཛིན་ཆགས་རྒྱུ་ཡིན་སྟབས། ང་ཚོས་བསམ་བློ་གུ་ཡངས་པོའི་ཐོག་ནས་ཁོང་ལ་གོ་སྐབས་སྤྲོད་དགོས་པ་དང་། ངས་འོས་བསྡུའི་ལས་རིམ་འདིའི་ནང་ད་བར་དཀའ་ལས་བརྒྱབ་པ་དེར་གྲུབ་འབྲས་ཡག་པོ་ཐོན་ཡོད་ནའང་། ཕྱོགས་འགའ་རེར་གྲུབ་འབྲས་མ་ཐོན་པ་དེ་ཧ་ཅང་དཀའ་ཚེགས་ཅན་ཞིག་ཡིན་པ་ལྟར། ཁྱེད་རང་ཚོ་མི་མང་གི་སྤྱི་ཚོགས་ཞབས་ཞུ་དང་ཆབ་སྲིད་ལས་དོན། སོ་སོའི་ཆེད་ལས་སོགས་ཀྱི་མདུན་ལམ་ད་ལྟ་མགོ་བཙུགས་ཡོད་སྟབས། མ་འོངས་པར་ཁྱེད་རང་ཚོའི་ལས་དོན་དེ་དག་ཐོག་གྲུབ་འབྲས་འཐོན་ངེས་ཡིན་ཡང་། ཕྱོགས་འགའ་རེར་གྲུབ་འབྲས་མ་ཐོན་པའི་ཐོག་ནས་དཀའ་ངལ་འཕྲད་སྲིད་ཀྱང་། དཀའ་ངལ་དེའི་ཐོག་མུ་མཐུད་ནས་འབད་བརྩོན་དང་གཏོང་ལེན་བྱ་དགོས། ཞེས་སོགས་བརྗོད་འདུག ཨ་རིའི་སྲིད་འཛིན་གསར་པ་སྐུ་ཞབས་ཌོ་ནལ་ཌི་ཊི་རུམ་ཕི་མཆོག་གི་གཟའ་ཟླ་དང་བུ་ཕྲུག་རྣམས། ཨ་རིའི་སྲིད་འཛོན་ཨོ་བྷ་མ་མཆོག་གིས་ཀྱང་ཐེངས་འདིའི་སྲིད་འཛིན་འོས་བསྡུའི་གྲུབ་འབྲས་འཐོན་མ་ཐག ཕོ་བྲང་དཀར་པོའི་མདུན་ནས་སྐུ་ཞབས་ཊི་རུམ་ཕི་ཡའི་སྲིད་འཛིན་རྒྱལ་ཁར་འཚམས་འདྲི་དང་འབྲེལ་བརྗོད་དོན། འདས་པའི་ལོ་ངོ་བརྒྱད་ཀྱི་སྔོན་ལ་སྲིད་འཛིན་ཟུར་བ་བྷི་ཤཱི་དང་ངེད་གཉིས་ཀྱི་ཆབ་སྲིད་ལངས་ཕྱོགས་ཐ་ཐད་ཡིན་ནའང་། སྲིད་འཛིན་བྷི་ཤཱིའི་ཤོག་ཁག་གིས་ཤོག་ཁག་ཕན་ཚུན་བར་གྱི་ཆབ་སྲིད་ལངས་ཕྱོགས་མི་མཐུན་པའི་རྩོད་གླེང་ལ་མ་བལྟས་པར་སྲིད་དབང་བརྒྱུད་སྤྲོད་ཞུས་ཡོད་པ་ལྟར། ངས་ཀྱང་སྲིད་འཛིན་བྷི་ཤཱི་མིག་དཔེར་བཟུང་སྟེ་ཞི་བདེ་བབ་བརླིང་གི་ཐོག་ནས་སྲིད་དབང་སྤྱི་མཐུན་ཚོགས་པར་བརྒྱུད་སྤྲོད་བྱ་རྒྱུ་ཡིན། ཞེས་སོགས་བརྗོད་འདུག གཞན། ཐེངས་འདིར་ཨ་རིའི་སྲིད་འཛིན་འོས་འགྲན་ཁྲོད་སྤྱི་མཐུན་ཚོགས་པའི་སྲིད་འཛིན་འོས་མི་སྐུ་ཞབས་ཊི་རུམ་ཕི་མཆོག་ལ་རྒྱལ་ཁ་ཐོབ་པ་དང་འབྲེལ་ཏེ། ཨ་རིའི་མངའ་སྡེའི་གྲོང་ཁྱེར་ཆེ་ཁ་གྷོ་དང་སི་ཊལ། སན་ཧྥ་རན་སེ་ཁོ། ནེའུ་ཡོག་གྲོང་ཁྱེར་དང་རྒྱལ་ས་ཝ་ཤིན་ཊོན། ཁ་ལེ་ཧྥོར་ནེ་ཡ་དང་ལོ་སི་ཨན་ཇལ། ཊ་ཁི་སེ་དང་བྷོ་སི་ཊོན། ཌིན་ཝིར་སོགས་ནང་ཡོད་པའི་གཙུག་ལག་སློབ་ཆེན་དང་མཐོ་སློབ་ཁག་གི་སློབ་ཕྲག དེ་བཞིན། ལྕམ་ཧེ་ལ་རེ་མཆོག་ལ་རྒྱབ་སྐྱོར་གནང་མཁན་བཅས་ཁྱོན་མི་མང་ ༡༢༧༠༠ ལྷག་གྲོང་ཁྱེར་དེ་དག་ནང་ཡོད་པའི་སྐུ་ཞབས་ཊི་རུམ་ཕིའི་ཚོང་གཉེར་ཁང་དང་གསོལ་མགྲོན་ཁང་སོགས་ཀྱི་སྒོ་འགྲམ་དུ་འཛོམས་ཏེ། “ངའི་སྲིད་འཛིན་མིན། ཊི་རུམ་ཕི་ལ་ངོ་རྒོལ་ཡོད”ཅེས་དང་། “ཊི་རུམ་ཕི་སྲིད་འཛིན་འོས་ཁོངས་ནས་ཕྱིར་ཕུད་གཏོང་དགོས” “ཊི་རུམ་ཕི་མི་རིགས་རིང་ལུགས་པ་ཞིག་རེད”ཅེས་ཀྱི་ངོ་རྒོལ་སྐད་འབོད་དང་། འཕྲེད་དར་སྣ་ཚོགས་འཕྱར་ཡོད་པ་མ་ཟད། གྲོང་ཁྱེར་ཁག་ཅིག་ནང་འགྱིག་འཁོར་དང་ཊི་རུམ་ཕི་ཡི་འདྲ་པར་སོགས་མེར་སྲེག་སོགས་ཀྱི་ངོ་རྒོལ་ལས་འགུལ་སྣ་ཚོགས་སྤེལ་ཡོད་འདུག ལས་འགུལ་བ་སྐྱེས་པ་ཞིག་གིས། ངའི་མིག་མདུན་དུ་མཆེད་པའི་འཇིགས་སྐྲག་གི་མེ་སྟག་དེ་གསོད་ཆེད་ང་རང་སྲིང་ལམ་དུ་ངོ་རྒོལ་ལས་འགུལ་སྤེལ་དུ་ཡོང་བ་ཡིན། ཊི་རུམ་ཕི་ཡིས་འཇིག་ཉེན་ཅན་གྱི་སྲིད་ཇུས་ལག་བསྟར་བྱས་ཏེ་མི་མང་བཙོན་དུ་འཇུག་སྲིད་པར་ང་རང་ཞེད་ཀྱི་འདུག ཊི་རུམ་ཕི་ལ་སྲིད་འཛིན་རྒྱལ་ཁ་ཐོབ་པར་བརྟེན་ཏེ་ཨ་རིའི་ནང་བཙན་གཡེམ་བརྙས་བཅོས་མང་པོ་འབྱུང་སྲིད་པར་ང་ལ་སེམས་འཁྲུལ་འདུག ཅེས་སོགས་བརྗོད་འདུག ལས་འགུལ་བ་བུད་མེད་ཅིག་གིས། ཊི་རུམ་ཕི་ལ་སྲིད་འཛིན་རྒྱལ་ཁ་ཐོབ་པ་དེ་ནི་ཨ་རིའི་རྒྱལ་ཁབ་ཀྱི་བར་ཆད་དང་ཕམ་ཁ་ཆེན་པོ་ཞིག་ཡིན་པ་དང་། ང་ཚོས་དུས་ཡུན་རིང་བོར་རེ་ལྟོས་བྱས་པའི་རྒྱལ་ཁབ་འདི་ཕྱི་བཤོལ་བྱེད་ཀྱི་ཡོད་པའི་རྣམ་པ་ཞིག་མངོན་བཞིན་འདུག་སྟབས། ང་ཚོ་ཚང་མས་འཕྱར་བ་གྲུ་འདེགས་ཀྱི་སྒོ་ནས་ཨ་རི་མདུན་དུ་བསྐྱོད་པར་ནུས་པ་འདོན་གྱིན་ཡོད། ཅེས་བརྗོད་འདུག སྐུ་ཞབས་ཊི་རུམ་ཕི་ལ་མི་མང་གིས་ངོ་རྒོལ་བྱེད་དོན་གཙོ་ནི། ཊི་རུམ་ཕི་ཡིས་དེ་སྔ་སྲིད་འཛིན་འོས་བསྡུའི་ལས་རིམ་ནང་གཏམ་བཤད་སྤེལ་སྐབས། ཨ་རིའི་གནས་སྤོ་སྲིད་ཇུས་དང་ཁ་ཆེ་མི་རིགས་ཐོག་དམ་དྲག་བྱ་རྒྱུ་ཡིན་པ་དང་། དེ་སྔའི་འཕྲོད་བསྟེན་སྲིད་བྱུས་ལ་འགྱུར་བ་གཏོང་རྒྱུ་ཡིན་པ། རྒྱ་ནག་དང་ར་ཤི་ཡར་ཚོང་འབྲེལ་དམ་ཟབ་ཏུ་གཏོང་རྒྱུ་ཡིན་སྐོར་སོགས་བཤད་ཡོད་པར་འདོད་པ་མེད་པའི་རྣམ་འགྱུར་སྟོན་བཞིན་ཡོད་འདུག གསར་འགོད་པ། པདྨ་རྒྱལ། འབྲེལ་ཡོད་གསར་གནས། ༡ ༽ ཨ་རིའི་སྲིད་འཛིན་འོས་མི་སྐུ་ཞབས་ཊི་རུམ་ཕི་མཆོག་ངོ་སྤྲོད། ༢༽ ཨ་རིའི་སྲིད་འཛིན་འོས་མི་ལྕམ་ཧེ་ལ་རེ་མཆོག་ངོ་སྤྲོད། ༣༽ ཨ་རིའི་སྲིད་འཛིན་འོས་མི་སྐུ་ཞབས་ཊི་རུམ་ཕི་མཆོག་གི་སྲིད་བྱུས་ལངས་ཕྱོགས། ༤༽ ཨ་རིའི་སྲིད་འཛིན་འོས་མི་ལྕམ་ཧེ་ལ་རེ་མཆོག་གི་སྲིད་བྱུས་ལངས་ཕྱོགས། ༥༽ ཨ་རིའི་སྲིད་འཛིན་འོས་མི་གཉིས་ཀྱི་བགྲོ་གླེང་མཐའ་མ།