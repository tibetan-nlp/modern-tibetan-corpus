ཉེན་རྟོག་པས་གང་བྱུང་གཅར་རྡུང་བྱས།

ཟླ་འདིའི་ཕྱི་ཚེས་ ༡༣ ཉིན་ཀན་ལྷོ་ཁུལ་ཅོ་ནེ་རྫོང་ཉིན་པ་སྡེ་བའི་སྐྱེས་པ་ཁག་ཅིག་ལ་ཉེན་རྟོག་པས་རྣམ་འགྱུར་ལེགས་པོ་མེད་པར་ཁ་གཡར་ཏེ་གཅར་རྡུང་བྱས་ནས་རྨས་སྐྱོན་བཟོས་ཡོད་འདུག ཀན་ལྷོ་ཁུལ་ཅོ་ནེ་རྫོང་ཉིན་པ་སྡེ་བ་ནས་སྤྱི་ལེ་ ༥ ཙམ་གྱི་མཚམས་སུ་ཅོ་ནེ་ཉེན་རྟོག་ཁང་གིས་ཞིབ་བཤེར་ས་ཚིགས་ཤིག་བཙུགས་ཡོད་པ་དང་། འབྲོག་པའི་དབྱར་དགུན་གྱི་རུ་པ་སྤོ་སྐབས་འགག་སྒོ་དེ་བརྒྱུད་ནས་འགྲོ་དགོས་པ་དང་། ཟླ་འདིའི་ཕྱི་ཚེས་ ༡༣ ཉིན་ཀན་ལྷོ་ཁུལ་ཅོ་ནེ་རྫོང་ཉིན་པ་སྡེ་བའི་སྐྱེས་པ་ཁག་ཅིག་གིས། རུ་པ་དབྱར་སར་སྤོས་ཏེ་ཕྱིར་དགུན་ས་ལ་ལོག་སྐབས་འགག་སྒོའི་ཉེན་རྟོག་པས་ཁོང་ཚོ་བཀག་འགོག་བྱས་ཏེ། རྒྱུ་མཚན་ཅི་ཡང་མ་བཤད་པར་ཐོ་འགོད་ཀྱིས་འདྲི་གཅོད་སྣ་ཚོགས་བྱས་ཡོད་པ་མ་ཟད། གང་བྱུང་དུ་ལུས་ལ་སྔོག་བཤེར་བྱས་ཡོད་འདུག ཉེན་རྟོག་ཕྱོགས་ནས་ས་གནས་སུ་ཞིབ་བཤེར་བྱ་རྒྱུ་ཡིན་པའི་སྔོན་བརྡ་གང་ཡང་འབྱོར་མེད་པ་དང་། དེ་སྔོན་ས་གནས་སུ་མི་བསད་རྟ་རྨས་ཀྱི་དོན་རྐྱེན་ཚབས་ཆེན་བྱུང་ཡང་། ཉེན་རྟོག་མི་སྣས་ཕན་གང་ཡང་ཐོགས་མེད་པ་མ་ཟད། མཚམས་རེར་དཀྲུག་ཤིང་བརྒྱབ་པ་ལྟ་བུའི་གནས་ཚུལ་བྱུང་ཡོད་སྟབས། བཀག་འགོག་བྱས་པའི་སྐྱེས་པ་དེ་ཚོས་ཞིབ་བཤེར་བྱེད་དགོས་དོན་ཅི་ཡིན་སོགས་སྐད་ཆ་འདྲི་སྐབས། ཉེན་རྟོག་པས་དེ་མ་ཐག་རྣམ་འགྱུར་མི་ལེགས་པར་ཁ་གཡར་ཏེ་མེ་མདའི་ཉ་རྔ་དང་ལྕགས་དབྱུག་སོགས་ཀྱིས་ཁོང་ཚོར་རྡུང་རྡེག་བཏང་ཡོད་པ་མ་ཟད། ཕོ་གསར་ཞིག་གི་མགོ་ལ་མེ་མདའི་ཉ་རྔས་བརྒྱབ་སྟེ་ཁྲག་དམར་ཐོན་ནས་དྲན་མེད་དུ་བརྒྱལ་ཡོད་པ་དང་། ཡང་སྐྱེས་པ་གཞན་ཞིག་ལ་ལག་ལྕགས་བརྒྱབ་སྟེ་ཉེན་རྟོག་པ་བཅུ་གྲངས་ཤིག་གིས་དབྱུག་པ་དང་ཁུ་ཚུར། རྡོག་ཐོ་སོགས་ཀྱིས་གཞུས་ནས་རུབ་རྡུང་ཡུན་རིང་བྱས་མཐར། ཉེན་རྟོག་པའི་རླངས་འཁོར་ནང་བཞག་སྟེ་ཆས་བུའི་ཉེན་རྟོག་ཁང་དུ་བཙན་ཁྲིད་བྱས་ཡོད་པ་མ་ཟད། ཆུ་ཚོད་ཉེར་བཞི་འགོར་ཡང་ཁྱིམ་མི་གཉེན་འབྲེལ་ཚོར་གར་ཡོད་ཅི་བྱུང་གི་བརྡ་ལན་གང་ཡང་སྤྲད་མེད་པ་རེད། མེ་མདའི་ཉ་རྔས་གཞུས་ཏེ་དྲན་མེད་དུ་བརྒྱལ་བའི་ཕོ་གསར་དེ་ཡུན་རིང་དྲན་པ་སོས་ཐུབ་མེད་སྟབས། ཉེན་རྟོག་པ་ཚོ་དངངས་སྐྲག་སྐྱེས་ནས་སྡེ་མི་ཚོར་ནད་པ་མགྱོགས་པོར་སྨན་ཁང་དུ་བསྐྱལ་བ་ཡིན་ན། འཛིན་བཟུང་བྱས་པའི་སྐྱེས་པ་དེ་གཏོང་རྒྱུ་ཡིན་སྐོར་བརྗོད་ཡོད་ཀྱང་སྡེ་མི་ཚོས་དང་ལེན་བྱས་མེད་པས། ཉེན་རྟོག་པས་རང་གི་རླངས་འཁོར་ནང་བཞག་ཏེ་ལྐོག་ལྐོག་སུད་སུད་ཀྱིས་ཀན་ལྷོ་ཁུལ་མི་མང་སྨན་ཁང་དུ་བསྐྱལ་ཡོད་པ་དང་། ཉེན་རྟོག་པས་སོ་སོའི་ནག་ཉེས་འགེབ་སྲུང་ཆེད་ཕོ་གསར་དེ་སྦག་སྦག་གིས་བརྡབས་པ་རེད་ཅེས་སྐྱག་རྫུན་བཤད་ཡོད་པ་མ་ཟད། ནད་པའི་ཉལ་ཁང་གི་སྒོ་སྲུང་སྟེ་གཉེན་ཉེ་དང་གྲོགས་པོ་སོགས་གཅིག་ཀྱང་ཉེ་སར་བཅར་དུ་འཇུག་གི་མེད་པ་རེད། སྡེ་མི་འགའ་རེས་ཉེན་རྟོག་པས་ཡུལ་མི་ཚོར་གང་བྱུང་རྡུང་རྡེག་གཏོང་བཞིན་ཡོད་པ་ཁ་པར་གྱིས་བརྙན་དུ་ཕབ་པ་དང་པར་བརྒྱབ་པར་བརྟེན། ཁ་པར་ཚང་མ་བཙན་འཕྲོག་བྱས་ཏེ་འགའ་ཤས་ས་ལ་བརྡབས་ནས་བཅག་པ་དང་། ཁ་ཤས་ཀྱི་ནང་གི་པར་དང་བརྙན་ཐུང་སོགས་ནག་གསུབ་བཏང་ཡོད་པ་སོགས། དེ་འབྲེལ་གྱི་གནས་ཚུལ་ཕྱིར་མི་ཁྱབ་པའི་ཆེད་དུ་བཀག་སྡོམ་ནན་མོ་བྱེད་བཞིན་ཡོད་འདུག གོང་གི་གནས་ཚུལ་དེའི་ཐད་ས་གནས་བོད་མི་ཞིག་གིས། འདི་ནི་བདེ་སྲུང་མི་སྣས་ས་གནས་ཀྱི་བདེ་འཇགས་སྲུང་པའི་དངོས་དཔེ་གསོན་པོ་ཞིག་སྟེ། ཁོ་ཚོའི་མིག་ལམ་དུ་ཞིང་འབྲོག་མི་སེར་རྣམས་ནི་ཁྱི་དང་ཕག་པའི་ཚད་ནའང་མེད་ལ། མི་སེར་གྱི་ཁྲིམས་མཐུན་ཁེ་དབང་ནི་ས་རྡོ་ཇི་བཞིན་ནམ་ཡང་རྡོག་རྫིས་གཏོང་ཆོག་པར་འདོད་བཞིན་ཡོད། དེ་ལས་ཀྱང་ཚབས་ཆེ་བ་ནི། ཁོ་ཚོས་རྒྱལ་ཁབ་ཀྱིས་སྤྲད་པའི་བླ་ན་མེད་པའི་ལས་འགན་དང་། རྒྱལ་ཁབ་ཀྱིས་གཏན་ལ་ཕབ་པའི་ཁྲིམས་ཚན་རྣམས་རྩིས་མེད་དུ་བཏང་སྟེ། རང་སྣང་གང་འདོད་ཀྱིས་སྤྱི་ཚོགས་ཀྱི་བདེ་འཇགས་ལ་གཏོར་བརླག་གཏོང་བཞིན་པ་དེའོ་ཞེས་བརྗོད་འདུག ས་གནས་ནས་གནས་ཚུལ་བཏང་བའི་ནང་བཀོད་པ་ལྟར་ན། འགག་སྒོའི་ཞིབ་བཤེར་ཉེན་རྟོག་པ་དེ་ཚོ། ལོ་ངོ་ ༢༠ ཙམ་གྱི་རིང་ཅོ་ནེ་རྫོང་ཁོངས་ཆས་བུ་གཤིས་ཀྱི་ཉིན་པ་དང་རྒྱ་མཆེད་སྡེ་བ་གཉིས་བར་རྩྭ་ས་རྩོད་གླེང་བྱས་ཏེ། མི་གསོད་ཁྲ་སྦྱོར་གྱི་དོན་རྐྱེན་རིམ་པར་བྱུང་བའི་ཉིན་རྒྱའི་དོན་རྐྱེན་ཟེར་བ་དེར་འགོག་སྲུང་བྱེད་པའི་ཆེད་དུ་བཏང་བ་ཞིག་ཡིན་འདུག གསར་འགོད་པ། པདྨ་མཚོ།