
ང་ཚོའི་དམ་བཅའ་ནི་བོད་མི་རིགས་ཤི་ན་མཉམ་ཤི་དང་སྡུག་ན་མཉམ་སྡུག་བྱེད་དགོས་པ་དེ་རེད།

གྲོས་ཚོགས་ཚོགས་དུས་བཞི་པ་མཇུག་བསྡོམས་ཐོག་སྤྱི་འཐུས་ཚོགས་གཙོ་མཆོག་གིས་འགན་དངོས་གནས་འཁུར་གྱི་ཡོད་ན་དང་པོ་སོ་སོ་ནས་མགོ་བཙུགས་ཏེ་སྤྱི་ཚོགས་ཀྱི་བརྟན་བརླིང་དང་ལྷིང་འཇགས། མཐུན་ལམ་བཅས་ཡོང་བར་འབད་བརྩོན་བྱེད་དགོས་པ་གལ་ཆེན་ཆགས་ཡོད་སྐོར་གསུངས་སོང་། དེ་རིང་ཕྱི་ཚེས་ ༢༨ ཉིན་གྱི་ཉིན་གུང་ཆུ་ཚོད་ ༡།༣༠ སྟེང་སྐབས་བཅུ་དྲུག་པའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་བཞི་པ་མཇུག་བསྒྲིལ་སོང་བ་དང་། སྤྱི་འཐུས་ཚོགས་གཙོ་མཁན་པོ་བསོད་ནམས་བསྟན་འཕེལ་མཆོག་ནས་མཇུག་བསྡོམས་གསུང་བཤད་གནང་སྐབས། རྒྱ་ནག་ལ་བཟང་ཕྱོགས་ཀྱི་འགྱུར་བ་ཞིག་འགྲོ་བཞིན་ཡོད་པ་མཐོང་གི་ཡོད་སྐོར་ཁོང་གིས། ད་ལྟའི་ཆར་རྒྱ་གཞུང་གི་ཆབ་སྲིད་ཀྱི་གནས་སྟངས་ཐོག་ནས་རྒྱ་ནག་དམར་ཤོག་སྒྲིག་འཛུགས་ལམ་སང་འགྱུར་བ་འགྲོ་གི་རེད་ཅེས་བཤད་ཚོད་ཐུབ་པ་ཞིག་མི་འདུག་ན་ཡང་། འོན་ཀྱང་། རྒྱ་ནག་དམར་གཞུང་གི་སྒྲིག་འཛུགས་ཀྱི་སྒྲོམ་གཞིའི་ནང་དུ་འགྱུར་བ་མང་པོ་ཞིག་འགྲོ་བསྡད་པ་ཆགས་འདུག དེ་ཡང་། ཕྱོགས་གཅིག་ནས་རྒྱལ་སྤྱིའི་སྤྱི་ཚོགས་དང་འབྲེལ་ནས་བཟང་ཕྱོགས་ཀྱི་འགྱུར་བ་གཅིག་ལ་ངོས་འཛིན་བྱས་ན། མ་འགྲིག་པ་ཞིག་ལ་མཐོང་གི་མི་འདུག་ལ། ཉེ་ཆར་མཉམ་འབྲེལ་རྒྱལ་ཚོགས་ཀྱི་ཚོགས་ཆེན་སྐབས་རྒྱ་ནག་གཞུང་གི་ཕྱི་སྲིད་བློན་ཆེན་ཝང་ཡི་ལགས་ཀྱིས་གཏམ་བཤད་གནང་འདུག སྐབས་དེར་ཁོང་གིས་རྡུལ་ཕྲན་མཚོན་ཆ་དང་འབྲེལ་བའི་ཐོག་ནས་གནད་དོན་གང་ཞིག་ཡིན་ཡང་། ང་ཚོས་ཕན་ཚུན་གྲོས་མོལ་བྱས་ཏེ་ཐག་གཅོད་བྱེད་ཆོག་གི་རེད་ཅེས་བཀའ་མོལ་གསུངས་ཡོད་པ་རེད། གནས་སྟངས་དེ་འདྲའི་ཐོག་ནས་སྤྱི་ནོར་༧གོང་ས་༧སྐྱབས་མགོན་ཆེན་པོ་མཆོག་གི་དགོངས་གཞི་དང་བོད་མིའི་སྒྲིག་འཛུགས་ཀྱི་ལངས་ཕྱོགས་སྲིད་ཇུས་དབུ་མའི་ལམ་ལ་བརྟེན་ནས་རྒྱ་བོད་གཉིས་ཕན་ཐོག ང་ཚོ་མདུན་བསྐྱོད་བྱེད་ཐུབ་པའི་བཟང་ཕྱོགས་ཀྱི་རེ་བ་ཞིག་མཐོང་གི་འདུག ང་ཚོའི་སྒྲིག་འཛུགས་ཀྱི་ངོས་ནས་གོ་སྐབས་དེ་དམ་འཛིན་བྱེད་ཐུབ་དགོས་པ་དང་། གནས་སྟངས་དེའི་ཐོག་ལ་འཐུས་ཤོར་མ་འགྲོ་བ་བྱེད་དགོས་པ་ནི་གལ་ཆེན་པོ་ཞིག་ཆགས་བསྡད་ཡོད་པ་རེད། ཅེས་དང་། རྒྱ་ནག་གཞུང་གི་བོད་ཀྱི་གནས་སྟངས་ཐོག་ལ་ལག་པ་མ་འཆང་ཀ་མེད་ཆགས་བསྡད་ཡོད་པ་ཞིག་མཐོང་གི་འདུག གང་ཡིན་ཟེར་ན། བོད་ནང་གི་བོད་མི་ཚོའི་སེམས་ཤུགས་དང་བོད་མི་རིགས་ཀྱི་འདུ་ཤེས་ལ་དམ་འཛིན་གནང་བཞིན་ཡོད་པ་རྒྱ་ནག་གིས་མཐོང་གི་ཡོད་པ་དང་། བཙན་བྱོལ་ སྤྱི་ཚོགས་ནང་དུའང་གཙོ་བོ་༧གོང་ས་མཆོག་དང་བོད་མིའི་སྒྲིག་འཛུགས་ཀྱི་སེམས་འཁུར། དེ་བཞིན། རྒྱལ་སྤྱིའི་སྟེང་ནས་བོད་དོན་ཐོག་ཐུགས་སྣང་གནང་བཞིན་ཡོད་སྟབས། རྒྱ་ནག་གིས་བོད་དོན་ཐོག་ལག་པ་མ་འཆང་བར་ཟུར་དུ་འཇོག་ཐབས་མེད་སྐོར་གསུངས་སོང་། ད་ལན་གྱི་ཚོགས་དུས་ཐོག་སྤྱི་འཐུས་ཤིག་གིས་དགའ་ལྡན་ཕོ་བྲང་དང་༧གོང་ས་མཆོག་ལ་ཟུར་ཟའི་སྐད་ཆ་བཤད་ཡོད་སྐོར་ཁོང་གིས། ད་རེས་གྲོས་ཚོགས་ཀྱི་ལས་རིམ་ཞིག་དང་འབྲེལ་བའི་ཐོག་ནས་གྲོས་ཚོགས་ཚོགས་ཐེངས་གཅིག་ཚོགས་མི་ཐུབ་པའི་གནས་སྟངས་ཆགས་ཡོད་པ་རེད། དེ་ཡང་། བཀུར་འོས་སྤྱི་འཐུས་ལགས་ཀྱིས་གཏམ་བཤད་གནང་སྟངས་དང་ཚིག་སྦྱོར་བེད་སྤྱོང་གཏོང་སྟངས་སྐོར་ནས་སེམས་འཚབ་བྱེད་དགོས་པའི་གནས་སྟངས་ཤིག་ཆགས་ཡོད་པ་སྟབས། དཔལ་ལྡན་སྲིད་སྐྱོང་མཆོག་གིས་ཀྱང་རྩད་གཅོད་ཀྱིས་གྲོས་ཚོགས་ནང་ལ་བཀའ་སློབ་ཕེབས་དགོས་པ་བྱུང་བ་དང་།སྤྱི་འཐུས་ཚོགས་གཙོའི་ངོས་ནས་ཀྱང་གཏམ་བཤད་བྱེད་དགོས་པའི་གནས་སྟངས་ཤིག་ཆགས་པ་རེད། རྩ་བའི་གནས་ཚུལ་དེ་གསལ་བོ་ཆགས་པའི་རྗེས་ལ་བཀུར་འོས་སྤྱི་འཐུས་རང་ཉིད་ཀྱིས་ཚིག་འཆལ་དེ་དག་ཕྱིར་འཐེན་བྱ་ཡི་ཡིན་ཞེས་ཞུས་ཡོད་པ་རེད། ཡིན་ན་ཡང་ཚིག་འཆལ་དེ་དག་ཕྱིར་འཐེན་བྱས་པའི་རྗེས་ལ་མི་འགྲིག་པ་ཡོད་མ་རེད་དེ། ཚོགས་གཙོས་གལ་བོ་ཆེ་ལ་ནན་ཏན་ཚུལ་གྱིས་ཡར་ལངས་པའི་ཐོག་ནས་དེ་དང་འབྲེལ་བའི་ཚིག་འཆལ་ཐམས་ཅད་གྲོས་ཚོགས་ཀྱི་དེབ་ཐེར་ནས་ཕྱིར་འཐེན་བྱ་ཡི་ཡིན་ཞེས་ཞུས་ཡོད་སྟབས། གྲོས་ཚོགས་འགྲོ་ལུགས་ཀྱི་ཐོག་ནས་ཐག་གཅོད་ཚད་མཐོ་ཤོས་ཤིག་ཆགས་ཀྱི་ཡོད་པ་རེད། གནས་སྟངས་དེའི་སྒང་ལ་ཆོལ་ཁ་ཆོས་ལུགས་ཀྱི་མཐུན་ལམ་ལ་གནོད་གཞིར་གྱུར་བ་དང་།ལྷག་པར་དུ་༧གོང་ས་༧སྐྱབས་མགོན་ཆེན་པོ་མཆོག་ལ་མཚན་དམད་ཀྱི་གཞི་གང་ཡང་ལྷག་མེད་ཅེས་གསལ་བོ་བྱས་ཏེ་ཞུ་རྒྱུ་ཡིན་ལ།གྲོས་ཚོགས་ཀྱི་འཐུས་མི་རྣམ་པ་དང་བོད་རྒྱ་ཆེའི་མི་མང་ཡིན་ན་ཡང་བློ་བདེ་པོའི་ངང་ནས་བཞུགས་རོགས་གནང་ཞུ་རྒྱུ་ཡིན། ཞེས་གསུངས་སོང་། ཡང་ཁོང་གིས། གྲོས་ཚོགས་ཀྱི་གནས་སྟངས་ཐོག་ནས་བཀུར་འོས་སྤྱི་འཐུས་རྣམ་པ་ཚོས་ཚོར་བའི་དབང་གིས་སྐད་ཆ་རེ་ཟུང་ཡོང་གི་ཡོད་པ་རེད།དེ་ཡོང་བའི་སྐབས་སུ། གྲོས་ཚོགས་འཐུས་མི་ཚོས་འགན་འཁུར་དགོས་པ་ཞིག་དང་། ལྷག་པར་དུ་རྒྱ་ཆེའི་མང་ཚོགས་ངོས་ནས་ཡིན་ན་ཡང་འགན་འཁུར་དགོས་པ་ཧ་ཅང་གལ་ཆེན་པོ་རེད། གྲོས་ཚོགས་ནང་གི་སྐད་ཆའི་རིགས་བཅད་བཏུབ་བྱས་ཏེ་སྤྱི་ཚོགས་དྲ་རྒྱ་གང་བྱུང་ནང་དུ་བེད་སྤྱོད་གཏོང་བཞིན་པ་དེ་འགན་འཁུར་ཡག་པོ་ཞིག་མ་རེད་བསམ་གྱི་ཡོད། འགན་དངོས་གནས་འཁུར་གྱི་ཡོད་ན་དང་པོ་སོ་སོ་ནས་མགོ་བཙུགས་ཏེ་སྤྱི་ཚོགས་ཀྱི་བརྟན་བརླིང་དང་ལྷིང་འཇགས། དེ་བཞིན། མཐུན་ལམ་ཡོང་བར་འབད་བརྩོན་བྱེད་དགོས་པ་གལ་ཆེན་ཆགས་ཀྱི་ཡོད་པ་རེད། རྗེས་ཕྱོགས་གྲོས་ཚོགས་ནང་དུ་བཀུར་འོས་སྤྱི་འཐུས་སུ་ཞིག་ཡིན་ན་ཡང་གླེང་སློང་ག་རེ་བྱས་ཀྱང་འགྲིག་གི་ཡོད་པ་རེད། ཡིན་ན་ཡང་། གླེང་སློང་གནང་བའི་སྐད་ཆ་དེ་དག་རྒྱུ་མཚན་དང་ཁུངས་ལུང་ལྡན་པའི་ཐོག་ནས་གསུངས་པ་ཡིན་ན། ཚུལ་དང་མཐུན་པ། གཟིགས་མཁན་རྒྱ་ཆེའི་མང་ཚོགས་ཡིན་ན་ཡང་ཡིད་ཆེས་དང་ཆ་འཇོག་ཤུགས་ཆེར་སླེབས་ཀྱི་རེད། འབྱུང་འགྱུར་ང་ཚོ་གྲོས་ཚོགས་འཐུས་མི་རྣམ་པ་ཚོས་ཚུལ་དང་མཐུན་པའི་ཐོག་ནས་འགན་འཁུར་བཞེས་ཐུབ་དགོས་པ་གལ་ཆེན་རེད། ཅེས་གསུངས་སོང་། ༧གོང་ས་སྐྱབས་མགོན་ཆེན་པོ་མཆོག་གི་དགོངས་གཞིའི་སྐོར་ལ་ཁོང་གིས། ༧གོང་ས་༧སྐྱབས་མགོན་ཆེན་པོ་མཆོག་གི་དགོངས་གཞི་དང་།ང་ཚོས་ནམ་རྒྱུན་སྐད་ཆ་བཤད་དུས་བོད་ཆོལ་ཁ་གསུམ་ཆོས་རྒྱུད་དང་བཅས་པ་ཚང་མ་ཤི་ན་མཉམ་ཤི་དང་སྡུག་ན་མཉམ་སྡུག་ཡིན་ཞེས་པ་ལྟར། དེ་ང་ཚོ་ཚང་མའི་དམ་བཅའ་ཆགས་ཀྱི་ཡོད་པ་རེད། ཡིན་ན་ཡང་།མཚམས་རེར་ང་ཚོའི་ནང་ལོགས་ལ་གནས་ཚུལ་ཅུང་ཙམ་རེ་ཡོང་བསྡད་ཡོད་པ་རེད་དེ།དེ་དག་མི་ཡོང་བ་བྱ་རྒྱུ་དེ་ང་ཚོ་གྲོས་ཚོགས་འཐུས་མི་ཚོ་དང་རྒྱ་ཆེའི་མི་མང་ཚང་མའི་འགན་ཆགས་ཀྱི་ཡོད་པ་རེད།དེར་བརྟེན།ཆིག་སྒྲིལ་ཟེར་བ་དེ་ང་ཚོ་ཚང་མ་མཉམ་དུ་འདུག་ཐུབ་རྒྱུ་དང་མཉམ་དུ་གནས་རྒྱུར་འབད་བརྩོན་དགོས་པ་རེད། དེ་དང་མཉམ་དུ་ང་ཚོའི་ནུས་པ་མཉམ་སྤུངས་བྱ་དགོས་པ་རེད།ནུས་པ་མཉམ་སྤུངས་བྱེད་པའི་རིང་ལ་བསམ་ཚུལ་མི་མཐུན་པ་མང་པོ་ཡོང་གི་ཡོད་པ་རེད་དེ། བསམ་ཚུལ་མ་མཐུན་པའི་སྐབས་སུ་ཕན་ཚུན་བགྲོ་གླེང་དང་གོ་བསྡུར་བྱས་ནས་སྤྱི་འཐུས་གྲོས་ཚོགས་འདི་ནས་མ་འོངས་བོད་ཀྱི་འཕྲལ་ཕུགས་རྒྱང་གསུམ་དང་བདེ་སྡུག་ལ་ཐག་གཅོད་ཡོང་དགོས་པ་དེ་གལ་ཆེན་པོ་རེད། ༧གོང་ས་༧སྐྱབས་མགོན་ཆེན་མཆོག་ལ་མཚོན་ན། ང་ཚོ་བོད་མི་ཡོངས་ཀྱི་བླ་ན་མེད་པའི་མགོན་སྐྱབས་དང་མཚོན་རྟགས་ཆགས་བསྡད་ཡོད་པ་རེད། ༧གོང་ས་མཆོག་གི་དགོངས་གཞི་དང་མཐུན་པར་འབད་སྒྲུབ་བྱེད་དགོས་པ་དེ་གལ་ཆེན་པོ་རེད། ཅེས་གསུངས་སོང་། གཞན་ཡང་ཁོང་གིས། ད་ལྟ་བོད་ནང་གི་ཛ་དྲག་གནས་སྟངས་དང་བཙོན་བྱོལ་སྤྱི་ཚོགས་ཀྱི་གནས་སྟངས་གཉིས་ལ་བརྟེན་སྟེ། བོད་ཀྱི་སྐད་ཡིག་གི་གནས་སྟངས་ཉག་ཕྲ་བ་དང་ཀུན་གྱིས་སེམས་འཚབ་བྱེད་བཞིན་ཡོད་པའི་དུས་སྐབས་དེར། གྲོས་ཚོགས་ཚོགས་དུས་འདིའི་ལས་རིམ་ནང་སྤྱི་འཐུས་སྒེར་གྱིས་བོད་ཀྱི་སྐད་ཡིག་ཐོག་ལ་གྲོས་ཆོད་བསྣམས་ཕེབས་ཏེ་མང་མོས་གཏན་འབེབས་བྱས་ཐུབ་པར་ཚོགས་གཙོ་སྒེར་ལའང་དགའ་སྤྲོའི་ཚོར་སྣང་བྱུང་བ་དང་། བོད་ཀྱི་བུད་མེད་ཉིན་མོའི་སྐོར་ལ་གྲོས་ཚོགས་ཚོགས་དུས་བཞི་པའི་ནང་དེ་ཉིད་དགོས་དང་མ་དགོས་སྐོར་གྲོས་བསྡུར་ཤུགས་ཆེན་པོ་བྱུང་བ་མ་ཟད། གྲོས་ཚོགས་ཚོགས་དུས་གསུམ་པའི་ཐོག་ཏུའང་གླེང་སློང་བྱུང་ཡོད་སྟབས། འཛིན་སྐྱོང་བཀའ་ཤག་གིས་དེའི་ཐོག་གོ་བསྡུར་གནང་སྟེ་འབྱུང་འགྱུར་གྱི་གྲོས་ཚོགས་ཚོགས་དུས་སྐབས་སུ་བསྐྱར་དུ་བགྲོ་གླེང་མ་ཡོང་བའི་ཐོག་ལ་དགོངས་བཞེང་གནང་རྒྱུ་གལ་ཆེན་པོ་ཡིན་སྐོར་གསུངས་སོང་། གསར་འགོད་པ། ཉི་མ་ཚེ་རིང།