
སྤྱི་འཐུས་ཁག་ཅིག་གིས་ཆོས་རིག་བཀའ་བློན་བཙིར།

སྤྱི་འཐུས་གྲོས་ཚོགས་ནང་ཆོས་རིག་ལས་ཁུངས་ཀྱི་ལས་དོན་ཐོག་བགྲོ་གླེང་གནང་སྐབས་གནས་ཆུང་ཆོས་རྒྱལ་ཆེན་པོ་སྦྱིན་འདྲེན་དང་བོད་མིའི་སྲོག་བླུ་ཚེ་ཐར་སྐོར། དེ་བཞིན་བོད་པའི་ཆོས་ལུགས་ཆོས་བརྒྱུད་ཁག་ལ་མཐུན་རྐྱེན་སྦྱོར་སྤྲོད་བྱེད་ཕྱོགས་བཅས་ཀྱི་ཐོག་རྩོད་པ་བརྒྱབ་སོང་། དེ་རིང་བོད་མི་མང་སྤྱི་འཐུས་གྲོས་ཚོགས་ནང་། ཆོས་རིག་བཀའ་བློན་གཡུ་ཐོག་ཀརྨ་དགེ་ལེགས་མཆོག་གིས་ཆོས་རིག་ལས་ཁུངས་ཀྱི་ལས་བསྡོམས་སྙིང་བསྡུས་སྙན་སྒྲོན་ཞུས་པའི་ནང་འཁོད་པ་ལྟར་ན། ད་ལྟ་རྒྱ་བལ་འབྲུག་གསུམ་དུ་བོད་ཀྱི་ཆོས་བརྒྱུད་ཁག་དང་གཡུང་དྲུང་བོན་བཅས་ཀྱི་དགོན་སྡེ་ ༢༦༢  དང་གྲྭ་བཙུན་ ༤༡༡༥༡ ཡོད་པ་དང་། དེའི་ཁྲོད་བཙུན་དགོན་ ༢༤ དང་བཙུན་མ་ ༤༩༧༢ ཡོད་འདུག ལས་བསྡོམས་ཐོག་བགྲོ་གླེང་གནང་སྐབས། ཆོས་རིག་ལས་ཁུངས་ཀྱི་ལས་ཀ་མང་ཆེ་བ་ཞབས་རིམ་བསྒྲུབས་རྒྱུ་དེ་ཡིན་སྟབས། ཆོས་རིག་ལས་ཁུངས་ཞབས་རིམ་ལས་ཁུངས་དེ་ལྟ་བུ་ཞིག་ཆགས་ཡོད་མེད་གླེང་སློང་བྱུང་སོང་ལ། ལས་བསྡོམས་ནང་ད་ལོའི་ས་ག་ཟླ་བའི་ནང་༧གོང་ས་མཆོག་གི་སྐུའི་ཚེ་སྒྲུབ་ཆེད་ལ་དྭགས་བྱང་ཐང་ཁུལ་དུ་ར་ལུག་ ༤༠ ཙམ་དང་། རྒྱ་གར་ལྷོ་ཕྱོགས་གཞིས་ཆགས་ཁག་ནས་ཉ་དང་བྱ་རིགས་གང་མང་ཚེ་ཐར་བཏང་ཡོད་སྐོར་འཁོད་ཡོད་པ་དང་འབྲེལ་ཏེ། བཙན་བྱོལ་སྤྱི་ཚོགས་ནང་ར་ལུག་དང་། བྱ་དང་ཉ་སོགས་ཚེ་ཐར་གཏོང་སྐབས། ཞིབ་འཇུག་རང་བཞིན་གྱི་ལམ་སྟོན་གསལ་བོ་ཞིག་མེད་ན། ལྕག་དྲའི་ནང་གི་བྱ་རི་ལ་ཚེ་ཐར་བཏང་ན་འཚོ་མི་ཐུབ་པ་དང་། འཁྱིལ་ཆུའི་ནང་གི་ཉ་རྒྱུག་ཆུའི་ནང་དུ་ཚེ་ཐར་ལ་བཏང་ན་འཚོ་མི་ཐུབ་པ། དེ་བཞིན། ར་ལུག་སེམས་ཅན་ཡང་གང་བྱུང་ཚེ་ཐར་དུ་བཏང་སྟེ་བདག་མེད་དུ་བཞག་ན་སྲོག་འཚོ་བའི་ཚབ་ཏུ་སྲོག་འཆོར་རྒྱུའི་ཉེན་ཁ་ཡོད་པའི་དགོངས་ཚུལ་ཡང་བྱུང་སོང་། གཞན། སྤྱི་འཐུས་ཁག་ཅིག་གིས་གནས་ཆུང་ཆོས་རྒྱལ་ཆེན་པོ་དང་ལྷ་མོ་ཚེ་རིང་མཆེད་ལྔ་སོགས་ཆོས་དང་ཆབ་སྲིད་གཉིས་ཐོག་ལ་སྤྱན་འདྲེན་ཞུས་ན་བཟང་མིན་དང་། ཆོས་བརྒྱུད་གང་གི་སྲུང་མ་ཡིན་མིན། དེ་བཞིན། སྤྱན་འདྲེན་ཞུ་སྐབས་གཟབ་ནན་གནང་དགོས་པ། ཆོས་སྐྱོང་དེ་དག་གི་བཀའ་ལུང་ལ་ཡིད་ཆེས་ཡོད་མེད་སོགས་ཀྱི་དགོངས་ཚུལ་གསུངས་པའི་ཐད། ཆོས་རིག་བཀའ་བློན་མཆོག་དང་སྤྱི་འཐུས་ཁག་ཅིག་གིས་གནས་ཆུང་ཆོས་རྒྱལ་ཆེན་པོ་ཐོག་མ་བོད་བཙན་པོའི་རྒྱལ་རབས་སྐབས་ནས་བྱུང་བ་ཞིག་ཡིན་པ་དང་། ལྷག་པར་དུ་དགའ་ལྡན་ཕོ་བྲང་གི་གཞུང་བསྟེན་སྲུང་མ་ཡིན་པ། དེ་བཞིན། ༧གོང་ས་མཆོག་གིས་ཆབ་སྲིད་ཀྱི་ཐུགས་འགན་དམངས་གཙོའི་ཀ་བ་གསུམ་གྱི་མཛད་གཙོ་རྣམ་པར་བསྒོ་བཤའ་རྒྱག་སྐབས་བཅའ་ཁྲིམས་ནང་དུ། ད་ལྟའི་བོད་མིའི་སྒྲིག་འཛུགས་འདི་ཉིད་མངའ་དབང་ལྡན་པའི་བོད་མི་ཡོངས་ཀྱི་ཁྲིམས་མཐུན་གྱི་དབང་ལྡན་འཛིན་སྐྱོང་རྒྱུན་མ་ཆད་པར་གནས་པ་དེ་ཉིད་རྒྱུན་སྐྱོང་བྱེད་ཀྱིན་ཡོད་པ་འཁོད་ཡོད་ཚུལ་སོགས་ཀྱི་དགོངས་ཚུལ་གསུངས་སོང་། ཆོས་རིག་བཀའ་བློན་གཡུ་ཐོག་ཀརྨ་དགེ་ལེགས་མཆོག་གིས་ཆོས་རིག་ལས་ཁུངས་ཀྱི་ལས་བསྡོམས་སྙན་སྒྲོན་ཞུས་པའི་ནང་འཁོད་པ་ལྟར་ན། རྒྱ་གར་གྱི་སྟོན་པའི་གནས་ཆེན་བརྒྱད་ལ་མཆོད་རྟེན་རྣམ་བརྒྱད་བཞེངས་རྒྱུའི་འཆར་གཞི་ཡོད་པ་ལྟར། རྡོ་རྗེ་གདན་དུ་བྱང་ཆུབ་མཆོད་རྟེན་དང་། ཝ་ར་ན་སིར་ཆོས་འཁོར་མཆོད་རྟེན་བཞེངས་ཡོད་འདུག གཞན། ཆོས་རིག་ལས་ཁུངས་ཀྱིས་སྔར་ལོའི་ཕྱི་ཟླ་ ༥ པའི་ནང་དགེ་བཤེས་མའི་རྒྱུགས་སྤྲོད་ཐེངས་གསུམ་པ་གོ་སྒྲིག་གནང་ཡོད་པ་དང་། སྔར་ལོའི་ཕྱི་ཟླ་ ༦ པའི་ནང་དྷ་སར་ཆོས་ལུགས་ཆོས་བརྒྱད་ཁག་གི་ཆོས་ཚོགས་ཐེངས་བཅུ་གཉིས་པ་དང་། སྔར་ལོའི་ཕྱི་ཟླ་ ༨ པའི་ནང་དྷ་སར་གྲྭ་བཙུན་གྱི་ཚན་རིག་ཟབ་སྦྱོང་ཐེངས་གཉིས་པ། དེ་བཞིན། བཤད་སྒྲུབ་བསྟན་པ་གོང་སྤེལ་གྱི་གྲོས་ཆོད་ལྟར། རིས་མེད་གཞུང་ཆེན་བགྲོ་གླེང་ཐེངས་གཉིས་པ་དང་། གཞུང་ཆེན་རིགས་གཅིག་རྐང་འཛིན་སྐབས་གཉིས་པའི་སློབ་མར་ཟབ་སྦྱོང་སོགས་གོ་སྒྲིག་ཞུས་ཡོད་འདུག བོད་ནས་གསར་དུ་ཕེབས་པའི་ས་དགེ་བཀའ་རྙིང་བོན་དང་། ཇོ་ནང་བཅས་ཀྱི་གྲྭ་བཙུན་རང་ལོ་ ༦ ནས་ ༢༥ བར་གྱི་གྲྭ་བཙུན་དང་། རང་ལོ་ ༢༥ བརྒལ་བའི་གཞུང་ཆེན་སློབ་གཉེར་གནང་མཁན་གྲྭ་བཙུན་ ༤༣༦ བཅས་ཁྱོན་གྲྭ་བཙུན་གྲངས་ ༣༨༣༩ ལ་འཚོ་སྣོན་ལྟ་བུར་ཟླ་རེར་ཧིན་སྒོར་ ༣༠༠ རེ་དང་། གཞན། རྣམ་གྲོལ་གླིང་དང་འབྲས་སྤུངས་སྒོ་མིང་། རྒྱུད་སྟོད་སྨད། སྨན་རིའི་གླིང་། འབྲི་གུང་མཐོ་སློབ་སོགས་སུ་སློབ་གཉེར་གནང་བཞིན་པའི་སོག་པོའི་གྲྭ་བ་  ༨༢ ལ་ཟླ་རེར་སློབ་ཡོན་ཧིན་སྒོར་ ༣༠༠ རེ་འབུལ་བཞིན་ཡོད་འདུག རྒྱ་བལ་འབྲུག་གསུམ་ནང་གི་དགོན་སྡེ་ཆུང་ཁག་ ༤༣ གྱི་དཔེ་ཁྲིད་དགེ་རྒན་ ༦༡ ལ་ཟླ་རེར་ཧིན་སྒོར་ ༢༥༠༠ རེ་འབུལ་བཞིན་ཡོད་འདུག་ལ། གདན་སའི་བཤད་གྲྭ་ཁག་གི་རྒྱ་ཡིག་དགེ་རྒན་ ༡༠ ། ཚན་རིག་དགེ་རྒན་ ༡༤  ། གཞིས་ཆགས་ཁག་གི་དགོན་པའི་དཀོན་གཉེར་ ༡༨ བཅས་ལའང་ཟླ་རེ་བཞིན་གསོལ་ཕོགས་འབུལ་གྱིན་ཡོད་འདུག དྷ་ས་དང་། ཕྱོགས་མཐའ་ཁག་གི་ཁ་ཐོར་གྲྭ་བཙུན་སྔགས་གསུམ་ ༣༩༧ ལ་ཟླ་རེར་ཧིན་སྒོར་ ༤༠༠ རེ་འཚོ་སྣོན་དང་། དགོན་སྡེ་ཁག་གི་ལོ་ ༦༠ ཡན་གྱི་གྲྭ་བཙུན་ ༢༧༦ ཙམ་ལ་ཟླ་རེར་ཧིན་སྒོར་ ༡༠༠ རེ་འཚོ་སྣོན་སྤྲོད་བཞིན་ཡོད་འདུག བཙན་བྱོལ་བོད་མིའི་དགོན་སྡེ་ཁག་གི་མཁན་པོ་ ༢༩ ཙམ་ལ་མཚན་དོད་(ཆེ་མཐོང་།)ཟླ་རེར་ཧིན་སྒོར་ ༣༠༠ རེ་དང་། མཁན་ཟུར་ ༣༡ ལ་ཟླ་རེར་མཚན་དོད་ཧིན་སྒོར་ ༢༠༠ རེ་བཅས་འབུལ་བཞིན་ཡོད་པ་མ་ཟད། ཆོས་རྒྱུད་ཁག་གི་བླ་ཆེན་རྣམ་པར་ཡང་ཟླ་རེ་བཞིན་མཚན་དོད་འབུལ་བཞིན་ཡོད་འདུག སྤྱི་འཐུས་རྒྱུན་ལས་ཀྱིས་དྲི་བ་བཏོན་པའི་ལན་དུ། ཝ་ར་ན་སའི་བོད་ཀྱི་མཐོ་རིམ་སློབ་གཉེར་ཁང་དུ་རྙིང་མར་སློབ་དཔོན་ ༤ དང་ལས་བྱེད་ ༨། སློབ་ཕྲུག་ ༦༧ བཅས་ཁྱོན་ ༧༩ ཡོད་པ་དང་། བཀའ་བརྒྱུད་ལ་སློབ་དཔོན་ ༤ དང་ལས་བྱེད་ ༨ ། སློབ་མ་ ༨༩ བཅས་ཁྱོན་བསྡོམས་ ༡༠༡ ། ས་སྐྱར་སློབ་དཔོན་ ༤ དང་ལས་བྱེད་ ༨ ། སློབ་མ་ ༦༤ བཅས་ཁྱོན་བསྡོམས་ ༧༦ ། དགེ་ལུགས་ལ་སློབ་དཔོན་ ༣ དང་ལས་བྱེད་ ༡༥ ། སློབ་ཕྲུག་ ༩༥ བཅས་ཁྱོན་བསྡོམས་ ༡༡༣ ། བོན་ལ་སློབ་དཔོན་ ༥ དང་ལས་བྱེད་ ༡ སློབ་ཕྲུག་ ༣༦ བཅས་ཁྱོན་ ༤༢ ཡོད་པ་དང་། ཁྱོན་སློབ་དཔོན་ ༢༠  དང་། ལས་བྱེད་ ༤༠ སློབ་ཕྲུག་ ༣༥༡ ། ཁྱོན་བསྡོམས་ ༤༡༡ བཅས་ཡོད་སྐོར་སོགས་ལན་འདེབས་གནང་སོང་།