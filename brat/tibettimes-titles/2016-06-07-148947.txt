
ཆབ་སྲིད་བཙོན་པ་ཞིག་གསང་བའི་ཐོག་ནས་ཀློད་གྲོལ་བཏང་།

ཕྱི་ལོ་ ༢༠༠༨ ལོའི་ཞི་རྒོལ་གྱི་སྣེ་འཁྲིད་པ་གཙོ་བོ་ཡིན་པའི་ཉེས་མིང་འོག་ལོ་ ༩ བཙོན་འཇུག་ཁྲིམས་ཐག་བཅད་པའི་གྲྭ་ཚུལ་བཟང་རྒྱ་མཚོ་ལགས་གསང་བའི་ཐོག་ནས་ཀློད་གྲོལ་བཏང་ཡོད་འདུག འདི་གར་འབྲེལ་ཡོད་ཅིག་གིས་གནས་ཚུལ་མཁོ་སྤྲོད་གནང་བ་ལྟར་ན། ཕྱི་ལོ་ ༢༠༠༨ ཟླ་ ༣ ཚེས་ ༡༩ ཉིན་འབའ་རྫོང་གཙང་དགོན་པ་རུ་སེར་སྐྱ་མང་པོས་བོད་ཀྱི་རྒྱལ་དར་ཕྱར་ཏེ། ༧གོང་ས་མཆོག་བོད་ལ་གདན་འདྲེན་ཞུ་དགོས་ཞེས་རྒྱ་གཞུང་གི་བཙན་གནོན་ལ་ཞི་བའི་ངོ་རྒོལ་བྱེད་སྐབས། རྒྱ་གཞུང་ཉེན་རྟོག་པས་ཞི་རྒོལ་བ་མང་པོ་འཛིན་བཟུང་བཙོན་འཇུག་བྱས་ཡོད་པ་ལྟར། སྐབས་དེར་གཙང་དགོན་པའི་གྲྭ་ཚུལ་བཟང་རྒྱ་མཚོ་ལགས་འཛིན་བཟུང་བྱས་ཏེ་ཟླ་བཞི་ལྔ་ཞིག་ལ་གར་སོང་ཆ་མེད་དུ་གྱུར་ཡོད་པ་དང་། ཕྱིས་སུ་ཞི་རྒོལ་གྱི་སྣེ་འཁྲིད་པ་གཙོ་བོ་ཡིན་པའི་ཉེས་མིང་འོག་ཁོང་ལ་ལོ་ ༩ ཡི་བཙོན་འཇུག་ཁྲིམས་ཐག་བཅད་ཡོད་ཀྱང་། ལོ་གཅིག་ཆག་ཡང་བཏང་སྟེ་འདི་ལོའི་ཕྱི་ཟླ་ ༣ ཚེས་ ༡༤ ཙམ་ལ་ཀློད་གྲོལ་བཏང་ཡོད་པ་དང་། སྐབས་དེར་ཁོང་གི་ཁྱིམ་མི་གཉེན་འབྲེལ་དང་ས་གནས་བོད་མི་ཚོར་ཁོང་ལ་ཕེབས་བསུ་དང་མཇལ་དར་བསྒྲོན་དུ་བཅུག་མེད་པ་མ་ཟད། ཀློད་གྲོལ་བྱུང་བའི་གནས་ཚུལ་སོགས་ཕྱིར་བསྒྲགས་བྱེད་མི་ཆོག་པའི་བཙན་བཀའ་བཏང་ཡོད་འདུག གནས་ཚུལ་མཁོ་སྤྲོད་པས། རྒྱ་གཞུང་གིས་ཁོང་གི་ཁྱིམ་མི་གཉེན་འབྲེལ་ཚོར་གནས་ཚུལ་ཕྱིར་བསྒྲགས་མི་ཆོག་པའི་བཙན་བཀའ་བཏང་སྟེ་འཇིགས་སྐུལ་མང་པོ་བྱས་ཡོད་སྟབས། ཡུན་རིང་ལ་གསར་འགྱུར་བརྒྱུད་ལམ་དུ་བཤད་མ་ཕོད་པར་ལྷག་སོང་ཡང་། ཁོང་གིས་བོད་མི་རིགས་ཀྱི་ཆེད་དུ་དཀའ་ལས་མང་པོ་ཞིག་བརྒྱབ་ཡོད་སྟབས། ཡུན་རིང་གི་རྗེས་སུ་གཞི་ནས་གནས་ཚུལ་དེ་བརྒྱུད་ལམ་ཁག་ཏུ་བཤད་པ་ཡིན་སྐོར་དང་། ད་ལྟ་ཁོང་གི་སྐུ་གཟུགས་གནས་སྟངས་ཅུང་སྐྱོ་བོ་ཡིན་ལ། རྒྱ་གཞུང་གི་དམ་དྲག་འོག་ཁོང་དང་ཁོང་གི་ཁྱིམ་མི་ཚོར་ཕྱི་ཕྱོགས་ནས་འབྲེལ་བ་བྱེད་པར་དཀའ་ངལ་འཕྲད་བཞིན་ཡོད་སྐོར་བརྗོད་བྱུང་། གྲྭ་ཚུལ་བཟང་རྒྱ་མཚོ་ལགས་ཕྱི་ལོ་ ༢༠༠༤ ལོར་རྒྱ་གར་ནང་བཙན་བྱོལ་དུ་ཡོང་སྟེ། ལྷོ་ཕྱོགས་སེ་ར་དགོན་དུ་ལོ་ཤས་རིང་སློབ་གཉེར་གནང་ཡོད་པ་དང་། ཕྱི་ལོ་ ༢༠༠༧ ལོར་ཕྱིར་ཕ་ཡུལ་དུ་ཕྱིན་ཡོད་འདུག གསར་འགོད་པ། པདྨ་མཚོ།