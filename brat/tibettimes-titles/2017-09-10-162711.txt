
མྱུར་སྦྱོང་འཛིན་གྲྭའི་སློབ་འཁྲིད་བྱེད་སྟངས་དེ་ཡག་པོ་འདུག

ནང་བསྟན་སྲིད་ཞུ་ཁང་གི་མཛད་སྒོའི་ཐོག་མཁན་པོ་འཇུ་བསྟན་སྐྱོང་གིས་སྐད་ཡིག་དེང་རབས་ཅན་ཏུ་བསྒྱུར་དགོས་པ་རེད་ཅེས་ལས་སླ་རུ་གཏོང་གི་ཡོད་པ་དེས་སྐད་ཡིག་ཉམས་ཆགས་སུ་གཏོང་གི་ཡོད་པ་ཞིག་མཐོང་གི་འདུག་ཅེས་བརྗོད་སོང་། དེ་རིང་ཞོགས་པའི་ཆུ་ཚོད་༩:༣༠སྟེང་དྷ་ས་བོད་ཁྱིམ་ཉིན་མོའི་སློབ་གྲྭའི་ཚོགས་ཁང་དུ། ནང་བསྟན་སྲི་ཞུ་ཁང་དབུ་བརྙེས་ནས་ལོ་ངོ་༦འདས་པའི་མཛད་སྒོ་ཚོགས་སོང་བ་དང་། མཛད་སྒོའི་སྐུ་མགྲོན་གཙོ་བོར་མེས་དབོན་གཙུག་ལག་དཔེ་སྟོན་སློབ་གྲྭའི་དགེ་ཆེ་བསྟན་འཛིན་ཆོས་སྒྲོན་ལགས་དང་།བོད་ཀྱི་དཔེ་མཛོད་ཁང་གི་དགེ་རྒན་ཆེན་མོ་ན་ག་སངས་རྒྱས་བསྟན་དར་ལགས། སྨོན་ལམ་བོད་ཀྱི་བརྡ་འཕྲིན་ཞིབ་འཇུག་ཁང་གི་རྩོམ་སྒྲིག་འགན་འཛིན་མཁན་པོ་འཇུ་བསྟན་སྐྱོང་ལགས་བཅས་ཀྱི་གཙོའི་ནང་བསྟན་སྲིད་ཞུ་ཁང་གི་ལས་བྱེད་དང་ཟུར་ཉན་པ། དེ་བཞིན་གསར་འགོད་པ་སོགས་མི་སྣ་ ༦༠ ལྷག་ཅིག་འཛོམས་འདུག མཛད་སྒོའི་ཐོག་མར་ནང་བསྟན་སྲི་ཞུ་ཁང་གི་དྲུང་ཆེ་བསྟན་འཛིན་སྦྱིན་པ་ལགས་ནས་ནང་བསྟན་སྲིད་ཞུ་ཁང་ངོ་སྤྲོད་དང་། ལོ་ངོ་༤ དང་༥ རིང་ནང་བསྟན་སྲི་ཞུ་ཁང་དུ་ལས་ཀ་བྱེད་མྱོང་མཁན་ལས་བྱེད་དང་དགེ་རྒན་༡༠། ་དྲ་ཐོག་སློབ་གྲྭ་དང་མྱུར་སྦྱོང་སློབ་གྲྭ་གཉིས་ཀྱི་དགེ་རྒན་རྩེ་ཕུད་གཉིས་བཅས་ལ་ཐུགས་རྗེ་ལེགས་འབུལ་གྱི་ཕྱག་རྟགས་དང་རྩེ་ཕུད་གཟེངས་བསྟོད་བྱ་དགའ་སོགས་གནང་སོང་། དེའི་རྗེས་སྐུ་མགྲོན་གཙོ་བོ་དགེ་ཆེ་བསྟན་འཛིན་ཆོས་སྒྲོན་ལགས་ནས་ཤེས་ཡོན་སྲིད་བྱུས་སྐོར་ལ་གཏམ་བཤད་གནང་དོན། ཤེས་ཡོན་སྲིད་བྱུས་ཀྱི་དགོངས་དོན་དེ་བྱིས་པ་ཚོར་བསམ་བརྗོད་རང་དབང་དང་འཚོ་བའི་རང་དབང་། སྲུང་སྐྱོབ་རང་དབང་གསུམ་གཙོ་བོར་བཟུང་ནས་བྱིས་པར་སློབ་གསོའི་སྐྱོང་ཐབས་བྱེད་ཀྱི་ཡོད་པ་དང་། བྱིས་པ་ཚོར་སློབ་གསོ་སྤྲོད་པའི་སྐབས་སུ་བཙན་ཐབས་དང་གཅར་བརྡུང་བྱེད་པ་མ་ཡིན་པར།གནད་དོན་ཅི་ཞིག་ཡིན་ཀྱང་ཐབས་ལམ་ལྡན་པའི་ངོས་ནས་བྱིས་པར་ར་སྤྲོད་བྱེད་པ་དང་བྱིས་པའི་ནོར་འཁྲུལ་སོགས་བྱས་པ་ཡིན་ན། སྐབས་ཐོག་དེར་ཕན་ཚུན་དགོངས་དག་ཞུ་བཅུག་པ་དང་། ཡང་ན་སྡུག་དམོད་བྱེད་པ་མ་ཡིན་པར་བྱིས་པ་རང་ཉིད་ལ་ནོར་འཁྲུལ་དེ་དངོས་སུ་ངོས་ཟིན་བཅུག་པ་ཡིན་ན། རྗེས་ཕྱོགས་བྱིས་པའི་ནོར་འཁྲུལ་མི་བཟོ་བར་ཕན་པ་ཡོད་པ་རེད་ཅེས་གསུངས་སོང་། ཡང་རང་སྐད་ཡིག་ཤེས་སོང་ན་སྐད་ཡིག་གཞན་སྦྱོང་རྒྱུར་དཀའ་ངལ་མེད་སྐོར་ལ་མོས།  དཔེ་སྟོན་ཐོག་མར་འཛུགས་པའི་སྐབས་སུ་སྤྱི་ཚོགས་ནང་དུ་བྱིས་པ་ཚོའི་སྐད་ཡིག་གཉིས་པ་རྗེས་ལུས་ཐེབས་འགྲོ་སྐོར་མང་པོ་ཞིག་ལབ་གླེང་བྱས་ཡོད་ན་ཡང་། ད་ལྟ་དེའི་ཕྱོགས་ནས་སེམས་འཁྲལ་ཅི་ཡང་མེད་པ་དངོས་མཐོང་ལག་ཟིན་བྱུང་ཡོད་པ་དང་། སྤྱིར་མི་ཞིག་ལ་མཚོན་ན་རང་གི་ཕ་སྐད་ཡག་པོ་ཞིག་ཤེས་སོང་བ་ཡིན་ན། སྐད་ཡིག་གཉིས་པ་དང་གསུམ་པ་སོགས་ལས་སླ་བོའི་ངང་ནས་ཤེས་ཀྱི་ཡོད་སྐོར་བརྗོད་སོང་། དེའི་རྗེས་མཁན་པོ་འཇུ་བསྟན་སྐྱོང་ལགས་ཀྱིས་བོད་ཀྱི་སྐད་ཡིག་དེང་རབས་ཅན་དུ་ཇི་ལྟར་བསྒྱུར་དགོས་པའི་སྐོར་ལ་གཏམ་བཤད་གནང་དོན། སྤྱིར་དེང་རབས་ཞེས་པ་དེ་ག་འདྲ་ཞིག་ཏུ་གོ་བ་ལེན་དགོས་མིན་ཤེས་གྱི་མི་འདུག་ལ། དེང་རབས་ཅན་ཞེས་བཤད་དུས་ལས་སླ་རུ་དང་གནའ་རབས་ཟེར་དུས་དཀའ་ལས་ཁག་པོའི་རྣམ་པ་ཞིག་ལ་ངོས་འཛིན་བྱེད་ཀྱི་ཡོད་པ་འདྲ་ཞིག་འདུག  ལྷག་པར་དུ་བོད་ཀྱི་སྐད་ཡིག་ལ་མཚོན་ན། དེང་རབས་ཅན་ལ་བསྒྱུར་དགོས་པ་རེད་ཅེས་བཤད་དུས་ལས་སླ་རུ་བཏང་ནས་ཉམས་ཆགས་སུ་གཏོང་གི་ཡོད་པ་ཞིག་འདུག  ཅེས་དང་།སྔོན་ཆད་བོད་ཀྱི་སྐད་ཡིག་ལ་འགྱུར་བ་མང་པོ་ཞིག་བཏང་ཡོད་པ་ལྟར་།ང་ཚོས་ཀྱང་དུས་རབས་དང་མཐུན་པའི་འགྱུར་བ་ཞིག་གཏོང་དགོས་པ་ལྟར། ལོ་རྒྱུས་ནང་དུ་བོད་ཀྱི་སྐད་ཡིག་ལ་འགྱུར་བ་ག་འདྲ་ཕྱིན་ཡོད་པ་ངེས་པ་བྱས་ནས་དེ་དག་གཞི་ལ་བཞག་ནས་བསྒྱུར་བཅོས་གཏོང་པ་རེད་ཅེས་གསུངས་སོོོང་། ཡང་ཁོང་གིས། ང་ཚོ་མང་པོ་ཞིག་གིས་བོད་ཀྱི་སྐད་ཡིག་ལ་སྲུང་སྐྱོབ་བྱ་དགོས་པ་དང་སྦྱོང་དགོས་པ་རེད་ཅེས་མང་པོ་བཤད་ཀྱི་ཡོད་ན་ཡང་། སྐད་ཡིག་སྦྱོང་དགོས་པ་རེད་ཅེས་པ་དེ་ལ་རྒྱ་དང་དུང་ཞེན་ཙམ་ཞིག་གི་ངོས་ནས་བྱས་པ་ཡིན་ན་ཕུགས་རྒྱང་རིང་པོ་ཡོང་མི་ཐུབ་པས། ང་ཚོས་རང་གི་སྐད་ཡིག་དང་རིག་གཞུང་གི་རིན་ཐང་ངོས་ཟིན་པའི་ཐོག་ནས་སྦྱང་དགོས་པ་གལ་ཆེན་པོ་ཡིན་སྐོར་གསུངས་སོང་། མཇུག་ཏུ་ན་ག་སངས་རྒྱས་བསྟན་དར་ལགས་ཀྱིས་བོད་ཀྱི་སྐད་ཡིག་འདི་འཚོ་བ་དངོས་ཀྱི་ནང་ཇི་ལྟར་བེད་སྤྱོད་བྱེད་དགོས་པའི་སྐོར་ལ། ང་ཚོས་ད་ལྟ་བར་དུ་བོད་ཀྱི་སྐད་ཡིག་སྦྱོང་དགོས་པ་རེད་ཅེས་མང་མང་གིས་བཤད་བསྡད་ཡོད་པ་ལྟར། ང་རང་གིས་བསམ་པ་ལྟར་ན་བཙན་ཚུགས་ཀྱིས་སྐད་ཡིག་སྦྱོང་བཅུག་པ་དེ་ཡང་ཐབས་ལམ་ཞིག་རེད་བསམ་གྱི་འདུག དེ་ལ་ཆུ་ཚོད་མང་པོ་ཞིག་གཏོང་དགོས་ན་ཡང་གྲུབ་འབྲས་ཡོད་པ་ཞིག་རེད་བསམ་གྱི་འདུག ཅེས་གསུངས་སོང་། ནང་བསྟན་སྲི་ཞུ་ཁང་གིས་ཕྱི་རྒྱལ་མི་རིགས་ཁག་ལ་སློབ་འཁྲིད་བྱེད་སྟངས་སྐོར་ལ་ཁོང་གིས།  ནང་བསྟན་སྲི་ཞུ་ཁང་གི་མྱུར་སྦྱོང་འཛིན་གྲྭའི་སློབ་འཁྲིད་བྱེད་སྟངས་དེ་དགེ་རྒན་གཅིག་དང་སློབ་མ་གཅིག་བྱས་ཏེ། ཆུ་ཚོད་གཉིས་གསུམ་ལ་སློབ་འཁྲིད་བྱེད་ཀྱི་ཡོད་པ་དེ་ཧ་ཅང་ཡག་པོ་འདུག དགེ་རྒན་ཚོ་ཡིན་ན་སློབ་མས་བོད་སྐད་བོད་ཡིག་མགྱོགས་པོར་མ་ཤེས་པ་ཡིན་ན་ཡང་། དེ་ལྟར་མུ་མཐུད་འཁྲིད་པ་ཡིན་ན་བག་ཆགས་ཤིག་གིས་གང་འཚམས་ནས་གློ་བུར་དུ་ཤེས་འགྲོ་བ་ཞིག་ཡོད་སྐོར་སོགས་གསུངས་སོང་། ནང་བསྟན་སྲི་ཞུ་ཁང་ནི་ནང་བསྟན་སྤྱི་དང་བྱེ་བྲག་བོད་བརྒྱུད་ནང་བསྟན་ལ་ཞབས་འདེགས་ཞུ་མཁན་གྱི་རང་ཁ་རང་གསོའི་ཁེ་མེད་ཞབས་ཞུ་ཚོགས་པ་ཞིག་ཡིན་པ་དང་། ཕྱི་ལོ་༢༠༡༠ ཟླ་༡༠ནང་ཧྥ་རན་སིའི་གྲོང་ཁྱེར་བྷོར་ཊོག་སི་(Bordeaux)ནང་ཐོག་མར་གསར་འཛུགས་གནང་།ཕྱི་ལོ་༢༠༡༡་ཟླ་༩པའི་ཚེས་༡༠ཉིན་དྷ་རམ་ས་ལར་ནང་བསྟན་སྲི་ཞུ་ཁང་གི་ཡན་ལག་ཚོགས་པ་གསར་དུ་བཙུགས་པ་དང་། ཕྱི་ལོ་༢༠༡༢ལོར་རྒྱ་གར་ཧི་མ་ཅལ་མངའ་སྡེའི་གཞུང་ལ་གཞུང་འབྲེལ་མ་ཡིན་པའི་ཚོགས་པའི་ཐོག་ནས་ཁྲིམས་མཐུན་དེབ་སྐྱེལ་བྱས་ཡོད་འདུག ནང་བསྟན་སྲི་ཞུ་ཁང་ནས་ད་ལྟ་བར་མི་རིགས་མི་འདྲ་༡༠༠ལྷག་གིས་སློབ་གཉེར་བ་གྲངས་༡༤༤༠ལྷག་ལ་བོད་ཀྱི་སྐད་ཡིག་དང་། ནང་ཆོས་ཀྱིས་གཙོའི་བོད་ཀྱི་སྲོལ་རྒྱུན་རིག་གནས་སློབ་འཁྲིད་བྱས་ཡོད་འདུག སྲི་ཞུ་ཁང་དུ་དྲ་ཐོག་སློབ་གྲྭ་དང་མྱུར་སྦྱོང་སློབ་གྲྭ། རྩོམ་སྒྲིག་སྡེ་ཚན། ཞིབ་འཇུག་སྡེ་ཚན། དཔེ་སྡུར་སྡེ་ཚན་བཅས་སྡེ་ཚན་ཆེན་པོ་ལྔ་ཡོད་པ་དང་དེ་དག་གི་ནང་དུ་ལས་མི་༧༠་དང་། སློབ་གྲྭ་གཉིས་སུ་ཁྱོན་བསྡོམས་སློབ་གཉེར་བ་༡༠༣ཡོད་འདུག གསར་འགོད་པ། སངས་རྒྱས་དཀོན་མཆོག