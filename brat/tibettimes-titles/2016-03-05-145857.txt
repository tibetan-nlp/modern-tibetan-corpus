
ཕས་བྱེད་མ་ཐུབ་པ་ཞིག་བུས་བྱས་འདུག་བསམ་སྟེ་སྤོབས་པ་སྐྱེས་བྱུང་།

བོད་དོན་ཆེད་སྐུ་ལུས་མེར་སྲེག་གནང་མཁན་རྡོ་རྗེ་ཚེ་རིང་ལགས་ཀྱི་ཨ་མ་ལགས་ནས་བོད་ལ་མི་འབོར་ཉུང་ཉུང་ཡིན་པས་སློབ་ཕྲུག་ཚོས་སློབ་སྦྱོང་སོགས་ཀྱི་ཐོག་ནས་བོད་དོན་འཐབ་རྩོད་བྱེད་དགོས་པའི་འབོད་སྐུལ་གནང་སོང་།    དེ་རིང་སྔ་དྲོའི་ཆུ་ཚོད་ ༨།༣༠ ཡོལ་ཙམ་ལ་བོད་ཀྱི་གཞོན་ནུ་ལྷན་ཚོགས་ཀྱིས་རྡོ་རྗེ་ཚེ་རིང་ལགས་ཀྱི་སྐུ་ཕུང་བཞུགས་སྒར་དྷ་རམ་ས་ལར་གདན་འདྲེན་ཞུས་སོང་བ་དང་། ད་ལྟའི་ཆར་སྐུ་ཕུང་དབུས་གཞོན་ནུའི་ཚོགས་ཁང་དུ་བཞག་སྟེ་དགེ་འདུན་པ་ཁག་ཅིག་གིས་བསྔོ་སྨོན་མཆོད་འབུལ་གནང་བཞིན་འདུག་ལ། སང་ཉིན་ཞོགས་པ་ཆུ་ཚོད་ ༨།༣༠ ཐོག་ལྷ་རྒྱ་རིར་བོད་གཞུང་མང་གཉིས་འདུ་འཛོམས་ཀྱིས་མྱ་ངན་གུས་འདུད་ཞུ་བའི་མཛད་སྒོ་གྲོལ་རྗེས་སྐུ་ཕུང་བཞུགས་འབུལ་གནང་རྒྱུ་ཡིན་འདུག   གསར་འགོད་པ་འདུ་འཛོམས་ཐོག རྡོ་རྗེ་ཚེ་རིང་ལགས་ཀྱི་ཨ་མ་ཉི་མ་གཡང་འཛོམས་ལགས་ཀྱིས་བོད་རིགས་སློབ་ཕྲུག་ཚོར་འབོད་སྐུལ་གནང་དོན། ན་ནིང་ཕྱི་ཟླ་ ༧ པའི་ནང་རྡོ་རྗེ་ལགས་ནས་ངས་བོད་སྤྱི་པའི་དོན་དུ་སྲོག་བློས་བཏང་བ་ཡིན་ན། ཨ་མ་ཁྱེད་རང་དགའ་ས་རེད་དམ་ལབ་སོང་། ངས་ཁྱེད་རང་གིས་དེ་འདྲ་བྱས་ན་ང་ཁྱེད་ཀྱི་མདུན་དུ་ཤི་ཡི་ཡིན། ཁྱེད་རང་ལ་བོད་སྤྱི་དོན་གྱི་ཆེད་དུ་ལས་དོན་མང་པོ་ཡོད་པ་རེད་ཅེས་ལབ་པ་ཡིན་ལ། འདི་འདྲ་བྱས་ན་འགྲི་གི་མི་འདུག་ལབ་ནས་ཚང་མ་ལ་དེ་རང་ཞུ་བ་ཡིན། རྡོ་རྗེ་ཡིས་ཐབས་ལམ་འདི་བཙལ་རེད། ཡིན་ནའང་། གཞན་པ་ཚོར་ཐབས་ལམ་གཞན་པ་ཡོད་པ་རེད། སློབ་སྦྱོང་སོགས་ཐབས་ལམ་གཞན་པ་ག་རེའི་སྒང་ནས་ཡིན་ནའང་བོད་སྤྱི་དོན་ཆེད་ཕྱག་ལས་གནང་རྒྱུ་མང་པོ་ཡོད་པས་དེ་འདྲ་གནང་རོགས་ཞུ་བ་ཡིན། ང་ཚོ་བོད་ལ་མི་གྲངས་ཉུང་དྲགས་པས། ཀུན་སློང་བཟང་པོ་ཞིག་གིས་སྲོག་བློས་བཏང་ན་ཞེ་དྲགས་ཕངས་པོ་རེད། ང་རང་ཚོའི་སློབ་ཕྲུག་རྣམ་པས་འདི་འདྲ་མ་གནང་རོགས་ཞུ་བ་ཡིན། ཞེས་བརྗོད་སོང་།   ཡང་ཕ་རྒན་ཐུབ་བསྟན་ལགས་ཀྱིས་རྡོ་རྗེ་ཚེ་རིང་ལགས་ནས་སྐུ་ལུས་མེར་བསྲེགས་གནང་བའི་བརྒྱུད་རིམ་མདོར་བསྡུས་ཤིག་ངོ་སྤྲོད་གནང་བ་དང་འབྲེལ། ཉིན་ཞིག་ཁོང་རྡོ་རྗེ་གདན་དུ་སོང་ནས་རྡོ་རྗེ་ཚེ་རིང་ལགས་ལ་ཁྱེད་རང་གི་དམིགས་ཡུལ་འགྲུབ་སོང་། ཁྱེད་རང་གིས་ལུས་སྲོག་བཏང་བ་དེ་འཕྲོ་བརླག་ཏུ་ཕྱིན་མི་འདུག རྒྱལ་སྤྱིའི་སྒང་ལ་བོད་དོན་དྲིལ་བསྒྲགས་རྒྱ་ཆེན་པོ་ཕྱིན་སོང་། ༧གོང་ས་མཆོག་དང་རྒྱལ་བ་ཀརྨ་པ་མཆོག་ལ་སྙན་གསེང་ཞུས་ཐུབ་ཡོད་ལ། བོད་མི་མང་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་དང་ལྡི་ལི་དོན་གཅོད་བསྟན་པ་ཚེ་རིང་མཆོག་རྣམ་གཉིས་ཀྱི་དབུས་བོད་ཀྱི་གནད་ཡོད་མི་སྣ་མང་པོ་ཕེབས་བྱུང་། ཁྱེད་རང་གི་ལས་དོན་དེ་ཏག་ཏག་འགྲིག་འདུག ཁྱེད་རང་སྤོབས་པ་སྐྱེས་འོས་པ་ཞིག་རེད་ཅེས་ཞུ་རྒྱུ་ཡིན་སྐོར་དང་། སྐབས་འདིར་གཞོན་ནུ་ལྷན་ཚོགས་དང་བུད་མེད་ལྷན་ཚོགས་སོགས་བོད་ཀྱི་གཞུང་འབྲེལ་མ་ཡིན་པའི་ཚོགས་པ་ཁག་གི་ཚོགས་གཙོ་ཚོགས་གཞོན་དང་། མ་སུ་རི་བོད་ཁྱིམ་གཙོས་སློབ་གྲྭ་ཁག་གི་སློབ་མ་སོགས་བོད་མི་ཚང་མས་མཉམ་རུབ་ཀྱིས། གདུང་སེམས་མཉམ་སྐྱེད་ཀྱི་ཕྱག་རོགས་ཧ་ཅང་ཡག་པོ་གནང་བར་ཕ་མའི་ངོས་ནས་སྤོབས་པ་སྐྱེས་འོས་པ་ཞིག་དང་། ཕ་ཡིས་བྱེད་མ་ཐུབ་པ་ཞིག་བུས་བྱས་འདུག་བསམ་པའི་སྤོབས་པ་སྐྱེ་ཡི་ཡོད་སྐོར་སོགས་བརྗོད་སོང་།   མཇུག་ཏུ་དབུས་བོད་ཀྱི་གཞོན་ནུ་ལྷན་ཚོགས་ཀྱི་ཚོགས་གཙོ་བསྟན་འཛིན་འཇིགས་མེད་ལགས་ཀྱིས། ད་རེས་རྒྱ་གར་ནང་ལོ་ན་ ༡༦ ཡིན་པའི་རྡོ་རྗེ་ཚེ་རིང་ལགས་དང་། དེ་བཞིན་ཕྱི་ཚེས་ ༢༩ ཉིན་བོད་ནང་དུ་ལོ་ ༡༩ ཡིན་པའི་གྲྭ་སྐལ་བཟང་དབང་འདུས་ལགས་ཀྱིས་རང་ལུས་མེར་བསྲེགས་གནང་ཡོད་པ་རེད། ལོ་ཆུང་ཆུང་ཡིན་པའི་བོད་པ་གཉིས་ཀྱིས་སོ་སོའི་སྲོག་དེ་སོ་སོའི་རྒྱལ་ཁབ་དང་མི་རིགས་ཀྱི་ཆེད་དུ་བློས་བཏང་བ་དེ་ཧང་སང་བའི་སེམས་སྐྱོ་བའི་གནས་ཚུལ་ཞིག་ཆགས་བསྡད་ཡོད་པ་རེད། ཡིན་ནའང་། བློས་གཏོང་དེ་སོ་སོའི་རྒྱལ་ཁབ་དང་མི་རིགས་ཀྱི་ཆེད་དུ་ཡིན་དུས་ཕྱོགས་གཅིག་ནས་ང་ཚོ་བོད་པ་ཚང་མས་སྤོབས་པ་བྱེད་དགོས་པའི་གནས་སྟངས་ཤིག་རེད་བསམ་གྱི་ཡོད། སོ་སོའི་མི་ཚེ་གཅིག་སོ་སོའི་མདུན་དུ་ཡོད་ཀྱང་། རྡོ་རྗེ་ཚེ་རིང་ལགས་འདྲ་པོ་ཡིན་ན། བཙན་བྱོལ་ནང་དུ་སྐྱེས་པ་དང་བཙན་བྱོལ་ནང་དུ་འཚར་ལོངས་བྱུང་བའི་ཕྲུ་གུ་ཞིག་རེད། བོད་ནང་ཕེབས་པའི་གོ་སྐབས་ཤིག་རག་མྱོང་ཡོད་པ་མ་རེད། ཡིན་ནའང་། བོད་ནང་དཀའ་ངལ་ག་ཚོད་ཅིག་ཡོད་པ་དེ་ཁོང་རང་གིས་ཚོར་ཐུབ་ཀྱི་ཡོད་པའི་ཆ་ནས་ད་རེས་སོ་སོའི་སྲོག་དེ་སོ་སོའི་རྒྱལ་ཁབ་དང་མི་རིགས་ཀྱི་ཆེད་དུ་བཏང་བ་དེ་ང་རང་ཚོ་ཚང་མས་གུས་བརྩི་དང་གུས་བཀུར་བྱེད་པའི་དུས་ཚོད་ཅིག་རེད་བསམ་གྱི་འདུག ཅེས་དང་།   ཁོང་གིས་གཞོན་སྐྱེས་ཚོར་འབོད་སྐུལ་གནང་དོན། སྤྱིར་བཏང་ང་ཚོའི་ངོས་ནས་རང་ལུས་མེར་སྲེག་གི་ལས་འགུལ་སོགས་བྱེད་དང་མ་བྱེད་ལབ་པ་དེ་ཧང་སང་བའི་དཀའ་ལས་ཁག་པོ་ཞིག་ཆགས་བསྡད་ཡོད་པ་རེད། ཡིན་ནའང་། ལོ་ཆུང་ཆུང་ཡིན་དུས་སོ་སོའི་རྒྱལ་ཁབ་དང་མི་རིགས་ཀྱི་ཆེད་དུ་བྱེད་ཐུབ་པའི་ལས་ཀ་ཧ་ཅང་མང་པོ་ཡོད་པ་རེད་བསམ་གྱི་འདུག དེ་སེམས་ལ་འཇོག་དགོས་པ་ཧང་སང་བ་གལ་ཆེན་པོ་རེད། དེར་བརྟེན་ངས་དེ་རིང་གཞོན་སྐྱེས་ཚོར་འབོད་སྐུལ་ཞུ་རྒྱུ་ཞིག་ལ། སོ་སོའི་རྒྱལ་ཁབ་དང་མི་རིགས་ཀྱི་ཆེད་དུ་ང་ཚོས་བྱེད་ཐུབ་པ་ཧ་ཅང་མང་པོ་ཡོད་པ་རེད། ལས་འགུལ་གྱི་ཐོག་ནས་བྱེད་ཐུབ་པ་མང་པོ་ཡོད་ལ། སློབ་སྦྱོང་གི་ཐོག་ནས་ཡིན་ནའང་བྱེད་ཐུབ་པ་ཞེ་དྲགས་མང་པོ་ཡོད་སྟབས། ང་ཚོ་གསོན་པོར་གནས་དགོས་པ་དེ་ཧ་ཅང་གལ་ཆེན་པོ་རེད། ཅེས་བརྗོད་སོང་།   གསར་འགོད་པ། པདྨ་མཚོ།