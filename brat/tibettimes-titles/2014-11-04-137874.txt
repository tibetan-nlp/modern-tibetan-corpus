༢༠༡༥ ལོའི་ཚོང་ལས་གཉེར་ས་ཡག་ཤོས་ ༡༠།

འཛམ་གླིང་དངུལ་ཁང་གིས་ཉིས་སྟོང་བཅོ་ལྔ་ལོའི་ཚོང་ལས་གཉེར་ས་ཡག་ཤོས་ཀྱི་རྒྱལ་ཁབ་ཁག་གི་མིང་གཞུང་ཕྱིར་བསྒྲགས་བྱས་པའི་ནང་རྒྱ་ནག་ཨང་རིམ་ ༩༠ པ་དེ་ཆགས་འདུག ཉེ་སྔོན་འཛམ་གླིང་དངུལ་ཁང་གིས་ཉིས་སྟོང་བཅོ་ལྔ་ལོའི་༼འཛམ་གླིང་ཚོང་ལས་ཁོར་ཡུག༽ ཅེས་པའི་དཔྱད་ཞིབ་སྙན་ཐོ་ཞིག་བཏོན་ཡོད་པ་དང་། སྙན་ཐོ་དེའི་ནང་འཛམ་གླིང་གི་རྒྱལ་ཁབ་ ༡༨༩ ཡི་གྲོང་ཁྱེར་ཁག་གི་ནང་ཁེ་ལས་གསར་འཛུགས་དང་བཟོ་སྐྲུན་ཆོག་མཆན། ས་ཁང་དང་དངུལ་དངོས་ཀྱི་བདག་དབང་ཐོ་འགོད། ཚོང་ལས་ཀྱི་གན་རྒྱ་ལག་བསྟར་བྱེད་ཕྱོགས་སོགས་ཚོང་ལས་ལ་ཐད་ཀར་ཤུགས་རྐྱེན་ཐེབས་པའི་སྒྲིག་ཁྲིམས་ ༡༠ ཡི་ཐོག་དཔྱད་ཞིབ་བྱས་ཏེ། ཉིས་སྟོང་བཅོ་ལྔ་ལོའི་འཛམ་གླིང་ཐོག་གི་ཚོང་ལས་གཉེར་ས་ཆེས་ཡག་ཤོས་ཀྱི་རྒྱལ་ཁབ་ ༡༠ ཡི་མིང་ཐོ་ཕྱིར་བསྒྲགས་བྱས་འདུག སྙན་ཐོའི་ནང་ཉིས་སྟོང་བཅོ་ལྔ་ལོའི་ཚོང་ལས་གཉེར་ས་ཡག་ཤོས་ཀྱི་རྒྱལ་ཁབ་ ༡༠ ནི་སིང་གྷ་པོར་དང་ནེའུ་ཛི་ལན་ཌི། ཧོང་ཀོང་། འབར་མ། ལྷོ་ཀོ་རི་ཡ། ནོར་ཝེ། ཨ་རི། དབྱིན་ཇི། ཧྥེན་ལན་ཌི། ཨོ་སི་ཊོ་ལི་ཡ་བཅས་ཡིན་པ་དང་། རྒྱ་ནག་ཨང་རིམ་ ༩༠ པ་དེ་ཡིན་ལ། ན་ནིང་ལོའི་ཨང་རིམ་ ༩༣ པ་དང་བསྡུར་ན་ཅུང་ཡག་ཏུ་ཕྱིན་ཡོད་འདུག འཆར་ལོའི་ཚོང་ལས་གཉེར་ས་ཡག་ཤོས་ཨང་དང་པོ་སིང་གྷ་པོར་ཡིན་པ་དང་། འདས་པའི་ལོ་ ༩ ནང་བསྟུན་མར་འཛམ་གླིང་ཐོག་ཚོང་ལས་གཉེར་ས་ཡག་ཤོས་ཨང་དང་པོ་ཆགས་ཡོད་པ་དང་། ད་སྐབས་ཧོང་ཀོང་ནང་རྒྱལ་སྤྱིའི་ཚོང་གཉེར་ཁང་ཁྲི་ ༢།༦ ཙམ་ཡོད་པ་མ་ཟད། འཛམ་གླིང་གི་ཚོང་གཉེར་ཁང་ཆེ་གྲས་མང་པོས་རྒྱལ་ཁབ་དེ་ཨེ་ཤ་ཡའི་ནང་གི་ཚོང་གཉེར་ལྟེ་བ་ཞིག་ཏུ་ངོས་འཛིན་བྱེད་ཀྱི་ཡོད་འདུག རྒྱལ་ཁབ་དེའི་ནང་ཁེ་ལས་འཛུགས་པར་ཁྱོན་ཉིན་ ༢ དང་ཕྱེད་ཀ་ལས་འགོར་གྱི་མེད་པ་དང་། ད་རེས་ཀྱི་རྒྱལ་ཁབ་ ༡༨༩ ཡི་དཔྱད་ཞིབ་མིང་ཐོའི་ཨང་རིམ་མཐའ་མ་དེ། ཨ་ཧྥེ་རི་ཁའི་རྒྱལ་ཁབ་ཨེ་རི་ཊི་(Eritrea)ནང་ཁེ་ལས་ཤིག་འཛུགས་པར་ཉིན་གྲངས་ ༨༤ དགོས་ཀྱི་ཡོད་འདུག ཨང་རིམ་གཉིས་པ་ནེའུ་ཛི་ལན་ཌིའི་ནང་རྒྱལ་ཕྱི་ནང་གི་ཁེ་ལས་བ་ཚང་མར་འདྲ་མཉམ་གྱི་ངོས་འཛིན་ལྟར། ཁྲལ་དང་དངུལ་བུན་སོགས་ཀྱི་ཐོག་དབྱེ་འབྱེད་མེད་པའི་སྲིད་བྱུས་ལག་བསྟར་བྱེད་ཀྱི་ཡོད་པ་མ་ཟད། སྲིད་གཞུང་གིས་རྒྱལ་ནང་གི་ཚོང་ལས་སྒྲིག་གཞི་ལེགས་བཅོས་དང་ཚོད་འཛིན་རང་བཞིན་ཉུང་དུ་བཏང་སྟེ། བརྟན་བརླིང་ངང་དཔལ་འབྱོར་འཕེལ་རྒྱས་འགྲོ་བར་སྐུལ་འདེད་བྱེད་བཞིན་ཡོད་པ་དང་། དེ་དང་ཆབས་ཅིག་རྒྱལ་སྤྱིའི་ཐོག་ཚོང་འབྲེལ་འཛུགས་པ་དང་མ་རྐང་གཏོང་འཇོག་ཐད་ཡར་སྐུལ་བྱས་ཏེ། རྒྱལ་ནང་གི་ཁེ་ལས་བ་ཚོའི་ནུས་པ་མཐོར་འདེགས་སུ་གཏོང་བཞིན་ཡོད་འདུག ཨང་རིམ་གསུམ་པ་ཧོང་ཀོང་ནང་ཁེ་ལས་འཛུགས་པར་དབུལ་ཕྱུག་གི་ཁྱད་པར་མེད་པར་ཁྲིམས་མཐུན་གྱི་འགྲོ་ལུགས་ཡོངས་རྫོགས་བསྒྲུབ་པར་ཉིན་ ༦ ཙམ་ལས་འགོར་གྱི་མེད་ལ། ཁེ་ལས་འཛུགས་པར་མ་རྩའི་ཚད་གཞི་དམའ་ཞིང་དཔྱ་ཁྲལ་ཆུང་བ་མ་ཟད། རྒྱལ་ཕྱི་ནང་དུ་ཁེ་ལས་གསར་འཛུགས་དང་མ་རྐང་གཏོང་འཇོག་བྱེད་པར་རང་དབང་ཆེན་པོ་ཡོད་འདུག གསར་འགོད་པ། པདྨ་མཚོ།