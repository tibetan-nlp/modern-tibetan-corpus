༧གོང་ས་མཆོག་གི་ཡང་སྲིད་ལ་ཐེ་གཏོགས།

རྒྱ་ནག་གི་མཐོ་རིམ་དཔོན་རིགས་ཀྲུའུ་ཝེ་ཆིན་ཟེར་བ་དེས་༧གོང་ས་མཆོག་གི་ཡང་སྲིད་གནད་དོན་ལ་རྒྱ་ནག་གཞུང་གིས་བློས་གཏོང་ནམ་ཡང་བྱ་རྒྱུ་མིན་སྐོར་བརྗོད་འདུག   ཁ་སང་རོའུ་ཊར་གསར་ལམ་སྟེང་རྒྱ་ནག་གཞུང་གི་མཐོ་རིམ་དཔོན་རིགས་ཤིག་གིས་ཏཱ་ལའི་བླ་མ་མཆོག་དང་། བོད་དོན་རྒྱབ་སྐྱོར་པས་ཏཱ་ལའི་བླ་མ་སྐུ་སྒེར་ལ་སྐུའི་ཡང་སྲིད་ངོས་འཛིན་བྱ་རྒྱུའི་འགན་དབང་ཡོད་པ་ལས། རྒྱ་ནག་གཞུང་ལ་ཐེ་ཇུས་བྱེད་དབང་མེད་པའི་སྐྱོན་བརྗོད་བྱས་དང་བྱེད་བཞིན་ཡོད་ཀྱང་། ང་ཚོས་མ་འོངས་པར་གོ་སྐབས་དམ་འཛིན་བྱས་ནས་ཏཱ་ལའི་བླ་མའི་ཡང་སྲིད་ངོས་འཛིན་བྱ་རྒྱུའི་གནད་དོན་ཐད་བློས་གཏོང་ནམ་ཡང་བྱ་རྒྱུ་མིན་ཞེས་ཕྱིར་བསྒྲགས་བྱས་འདུག   རྒྱ་གར་ཧིན་རྡུ་སི་ཐན་དུས་བབ་ཀྱིས། ཉེ་བའི་ལོ་ཤས་ནས་བོད་མིའི་དབུ་ཁྲིད་ཏཱ་ལའི་བླ་མ་མཆོག་དང་ཆོས་མེད་སྨྲ་བའི་རྒྱ་ནག་དམར་ཤོག་རིང་ལུགས་དབར་སུ་ལ་སྐུའི་ཡང་སྲིད་གནད་དོན་ཐག་གཅོད་བྱེད་དབང་ཡོད་མེད་ཐད་རྩོད་གླེང་ཤུགས་ཆེ་འབྱུང་བཞིན་ཡོད་སྟབས། ད་ལྟ་བོད་རིགས་ཚོས་རྒྱ་ནག་གཞུང་གིས་སྐུའི་ཡང་སྲིད་གནད་དོན་ཁ་ལ་འཁྱེར་ཏེ། ཏཱ་ལའི་བླ་མའི་ཡང་སྲིད་ངོས་འཛིན་ཐུབ་ཐབས་བྱས་ནས་བོད་བརྒྱུད་ནང་བསྟན་ཁ་བྲལ་གཏོང་རྒྱུའི་ངན་བྱུས་གཤོམ་བཞིན་ཡོད་པར་ཞེད་སྣང་དང་། རྒྱ་ནག་གཞུང་གིས་འཆར་གཞི་འདྲ་མིན་འདིང་ནས་དམིགས་ཡུལ་དེ་བསྒྲུབ་རྒྱུར་རྩོད་ལེན་ཤུགས་ཆེན་བྱེད་བཞིན་ཡོད་པ་རེད་ཅེས་དང་། ༧གོང་ས་མཆོག་གིས་ངོས་ཀྱི་སེམས་ཁྲལ་ཆེ་ཤོས་བྱ་ཡུལ་ནི་རྒྱ་ནག་གཞུང་གིས་ལམ་ལུགས་གསར་བཟོ་བྱས་ཏེ། ངོས་ཀྱི་ཡང་སྲིད་ངོས་འཛིན་བྱ་རྒྱུར་གྲ་སྒྲིག་བྱེད་བཞིན་ཡོད་པ་དེ་རེད། ཅེས་གསུངས་ཡོད་སྐོར་ཡང་བརྗོད་འདུག   རོའུ་ཊར་གསར་ལམ་གྱིས་རྒྱ་ནག་གི་གྲངས་ཉུང་མི་རིགས་ཆོས་ལུགས་ལས་དོན་ལྷན་ཁང་གི་འགན་འཛིན་ཀྲུའུ་ཝེ་ཆིན་ཟེར་བ་དེས། རྒྱ་ནག་གི་གཞུང་འབྲེལ་བརྒྱུད་ལམ་གོ་ལའི་དུས་བབ་ཐོག་སྤེལ་བའི་ཆེད་བརྗོད་རྩོམ་ཡིག་ཞིག་གི་ནང་དོན་ཁག་ཅིག་ལུང་འདྲེན་བྱས་པའི་ནང་། རྒྱ་ནག་དབུས་གཞུང་གིས་ཏཱ་ལའི་བླ་མའི་སྐུའི་ཡང་སྲིད་གནད་དོན་ཐག་གཅོད་ཐུབ་རྒྱུར་ཤུགས་སྣོན་བརྒྱབ་སྟེ། ཁ་བྲལ་བའི་འཐབ་རྩོད་ལས་རྒྱལ་ཁ་འཐོབ་པ་བྱ་རྒྱུ་ཡིན། ཡང་སྲིད་གནད་དོན་ནི་ཆོས་ལུགས་རྐྱང་པ་དང་ཏཱ་ལའི་བླ་མའི་སྐུ་སྒེར་གྱི་ཐོབ་ཐང་ཙམ་མིན་པར། བོད་ཀྱི་གལ་འགངས་ཆེ་ཤོས་ཀྱི་ཆབ་སྲིད་གནད་དོན་དང་། རྒྱ་ནག་དབུས་གཞུང་གིས་བོད་ཀྱི་བདག་དབང་ལ་ཁ་ལོ་བསྒྱུར་མིན་གྱི་གལ་ཆེན་གྲུབ་ཆ་ཞིག་ཆགས་ཡོད་པ་རེད། ཏཱ་ལའི་བླ་མ་མཆོག་ནི་བོད་ཀྱི་སྲིད་སྐྱོང་གཙོ་བོ་དེ་ཡིན་པར་བརྟེན། ཁོང་གི་མཚན་གནས་སུ་ལ་བྱུང་བ་ཡིན་ན་དེས་བོད་ཀྱི་ཆབ་སྲིད་སྐྱོང་རྒྱུ་ཡིན་སྟབས། འདས་པ་ནས་བཟུང་རྒྱ་ནག་དབུས་གཞུང་གིས་ཁོང་གི་ཡང་སྲིད་གནད་དོན་སྐོར་ལ་བློས་གཏོང་བྱས་མྱོང་མེད་ལ། མ་འོངས་པར་ཡང་བྱ་མི་སྲིད། འདི་ནི་ཡུལ་ཁྲིམས་དང་མཐུན་པ་ཞིག་ཡིན་སྟབས། གནད་དོན་འདི་ལ་ཐེ་གཏོགས་བྱེད་མཁན་གྱི་གཞུང་དེ་ཆོས་ལུགས་ལ་དད་ཞེན་ཡོད་མེད་དང་འབྲེལ་བ་གང་ཡང་མེད། ཅེས་བརྗོད་འདུག   རྒྱལ་སྤྱིའི་གསར་ལམ་ཁག་ཅིག་གིས། ཕྱི་ལོ་ ༡༩༥༩ ལོར་རྒྱ་ནག་དམར་ཤོག་ཚོགས་པས་བོད་ས་ཡོངས་རྫོགས་བཙན་བཟུང་བྱས་རྗེས། ༧གོང་ས་མཆོག་རྒྱ་གར་ལ་སྐྱབས་བཅོལ་དུ་ཕེབས་ནས་བོད་ཀྱི་བདེན་པའི་འཐབ་རྩོད་གནང་བ་དེར་རྒྱ་གཞུང་གིས་རྒྱལ་ཁབ་ཁ་བྲལ་གཏོང་གི་ཡོད་པའི་འཁྱོག་བརྗོད་བྱས་ཏེ།  སྐྱོན་འཛུགས་བྱས་དང་བྱེད་མུས་ཡིན་ཡང་། ནོ་བྷེལ་ཞི་བདེའི་གཟེངས་རྟགས་བཞེས་མཁན་ཁོང་གིས་གཉིས་ཕན་དབུ་མའི་ལམ་གྱི་བཞེངས་ཕྱོགས་མུ་མཐུད་བཟུང་གནང་སྟེ། རྒྱ་ནག་གཞུང་དང་འདུམ་འགྲིག་གནང་ནས་བོད་རིགས་ཡོངས་ལ་མིང་དོན་མཚུངས་པའི་རང་སྲིད་རང་སྐྱོང་གི་གནས་བབ་ཡོང་ཐབས་ལ་ཐུགས་བརྩོན་གནང་བཞིན་ཡོད། ཡིན་ནའང་། ད་བར་རྒྱ་ནག་གཞུང་གིས་བཟང་ཕྱོགས་ཀྱི་བརྡ་ལན་གང་ཡང་སྤྲད་མེད་པ་མ་ཟད། ད་ལྟ་སྐུའི་ཡང་སྲིད་གནད་དོན་ལའང་ཐེ་གཏོགས་བྱེད་མགོ་བཙུགས་ཏེ། དེ་སྔོན་༧གོང་ས་མཆོག་གིས་ཏཱ་ལའི་བླ་མའི་མཚན་གནས་ཁོང་དང་མཉམ་དུ་མེད་པ་ཆགས་སྲིད་པ་ཞིག་ཡིན་གསུངས་པར། རྒྱ་ནག་གཞུང་གིས་ཁོང་སྐུ་སྒེར་ལ་ཐག་གཅོད་དེ་ལྟ་བུ་བྱེད་དབང་མེད་ཚུལ་བརྗོད་དེ། བོད་ཀྱི་ཆབ་དཔལ་རིག་གཞུང་དང་བཅས་པའི་གནའ་རབས་རིག་གཞུང་ལ་ནག་གསུབ་གཏོང་བཞིན་ཡོད་སྐོར་གྱི་སྐྱོན་བརྗོད་ཞུས་ཡོད་ལུགས་སོགས་བརྗོད་འདུག གསར་འགོད་པ། དོན་གྲུབ།