
དྷ་རམ་ས་ལའི་གསར་འབྱོར་ཚོར་གནས་སྐབས་རིང་སྡོད་ཁང་གོ་སྒྲིག་བྱེད་ཐུབ་མ་སོང་།

དེ་རིང་སྤྱི་འཐུས་གྲོས་ཚོགས་ནང་སྤྱི་འཐུས་ཁག་ཅིག་དང་འབྲེལ་ཡོད་ལྷན་ཁང་གི་བཀའ་བློན་བར། བོད་ནས་གསར་དུ་འབྱོར་བའི་ན་གཞོན་ལས་མེད་ཚོར་ལས་ཀའི་གོ་སྐབས་དང་ལག་ཤེས་སྦྱོང་བརྡར། དེ་བཞིན། བོད་ནས་གསར་དུ་འབྱོར་བ་ཚོར་སྡོད་ཁང་སོགས་ཀྱི་སྐོར་ལ་དྲི་བ་དྲིས་ལན་གནང་སོང་། དེ་རིང་སྐབས་བཅོ་ལྔ་པའི་གྲོས་ཚོགས་ཚོགས་དུས་དགུ་བའི་ལས་ཉིན་ལྔ་པའི་སྔ་དྲོར། སྐར་སྟགས་ཅན་གྱི་དྲི་བ་དྲིས་ལན་གནང་སྐབས། སྤྱི་འཐུས་ཨ་ཅཱརྱ་ཡེ་ཤེས་ཕུན་ཚོགས་ལགས་ཀྱིས་དཔལ་འབྱོར་བཀའ་བློན་ཚེ་རིང་དོན་གྲུབ་མཆོག་ལ། བོད་ནས་གསར་དུ་འབྱོར་བའི་ན་གཞོན་ལས་མེད་ཚོར་ལས་རིགས་སྦྱོང་བརྡར་སྤྲད་པའི་ནང་འཛུལ་ཞུགས་བྱེད་མཁན་ག་ཚོད་བྱུང་ཡོད་མེད། སྦྱོང་བརྡར་སྤྲད་པ་དེས་ཕན་ཐོགས་གང་འདྲ་བྱུང་ཡོད་མེད་དྲིས་པའི་ལན་དུ་དཔལ་འབྱོར་བཀའ་བློན་མཆོག་གིས། དཔལ་འབྱོར་ལས་ཁུངས་ཀྱིས་ཟས་རིགས་གཡོས་སྦྱོར་དང་ཁ་ལོ་བའི་སྦྱོང་བརྡར་བཅས་ལས་རིགས་གཉིས་ཀྱི་ཐོག་གསལ་བསྒྲགས་བཏང་ཡོད་ཀྱང་། ཟས་རིགས་གཡོས་སྦྱོར་ལ་སྙན་ཞུ་འབུལ་མཁན་གཅིག་ལས་བྱུང་མེད་སྟབས་ལག་བསྟར་ཐུབ་མེད་པ་དང་། ཁ་ལོ་བའི་སྦྱོར་བརྡར་ནང་ཐོག་མ་མི་ ༢༥ ལ་གོ་སྐབས་བསྐྲུན་རྒྱུ་བྱས་ཡོད་ཀྱང་། སྙན་ཞུ་རྒྱག་མཁན་ ༡༠༠ ལྷག་བྱུང་སྟེ་མཐར་མི་ ༨༠ ལ་སྦྱོར་བརྡར་གོ་སྐབས་སྤྲད་ཡོད་པ་དང་། ད་ལྟའི་བར་མི་ ༡༥ ལ་ཁ་ལོ་བའི་ལག་འཁྱེར་ཡང་རག་ཡོད་སྐོར་གསུངས་སོང་། སྤྱི་འཐུས་ཐུབ་བསྟན་ལུང་རིགས་ལགས་ཀྱིས་འཕྲོས་དོན་དྲི་བར། དཔལ་འབྱོར་ལས་ཁུངས་དང་ལྡི་ལིའི་རྒྱ་གར་ཚོང་ལས་ཚོགས་པ་གཉིས་མཉམ་འབྲེལ་ཐོག ལོ་གཅིག་གི་གོང་དུ་དྷ་སྟེང་བོད་ཁྱིམ་དུ་དབུ་མ་གླིང་ཟེར་བའི་དྲ་ཐོག་ཚོང་ལས་སྡེ་ཚན་ཞིག་གསར་འཛུགས་གནང་ཡོད་ཀྱང་། ཉེ་ལམ་ཚོང་ལས་སྡེ་ཚན་དེ་སྒོ་རྒྱག་དོན་ཅི་ཡིན་སྐོར་དྲིས་པའི་ལན་དུ་དཔལ་འབྱོར་བཀའ་བློན་མཆོག་གིས། དེང་སང་བོད་རིགས་གཞོན་སྐྱེས་མང་པོ་ཞིག་གིས་དོ་སྣང་བྱེད་ས་དྲ་ཐོག་ཚོང་ལས་ཆགས་ཡོད་པ་དང་། དྷ་སའི་བོད་རིགས་གཞོན་སྐྱེས་མང་པོ་ཞིག་ལྡི་ལི་སོགས་སུ་ཕྱིན་ཏེ་ལས་ཀ་བྱེད་ཀྱིན་ཡོད་སྟབས། དཔལ་འབྱོར་ལས་ཁུངས་ཀྱིས་སྔོན་མ་ནས་དྷ་རམ་ས་ལར་ལས་གཞི་དེ་འདྲ་ཞིག་འཛུགས་ཐུབ་ན་ཡག་པོ་འདུག་བསམ་ཡོད་པ་དང་། ངོ་ཤེས་ཤིག་བརྒྱུད་དེ་ཨ་རིའི་ཚོང་གཉེར་ཁང་ཞིག་དང་འབྲེལ་བ་བྱུང་བ་དང་། ཚོང་གཉེར་ཁང་དེའི་གཙོ་བདག་དྷ་རམ་ས་ལར་ཡང་བ་དང་༧གོང་ས་མཆོག་ལ་དད་གུས་ཡོད་པ་ཞིག་ཡིན་པ་བཅས་ལ་བརྟེན་ཏེ། འགྲོ་སོང་ཆ་ཚང་སྦྱིན་བདག་ཚོས་འགན་འཁུར་རྒྱུ་དང་། མ་འོངས་པར་ཁེ་སང་ཡག་པོ་བྱུང་ན་དེའི་ནང་ནས་ཆ་ཤས་ཤིག་བོད་མིའི་སྒྲིག་འཛུགས་ལ་གནང་རྒྱུ་བཅས་ལ་གོ་བསྡུར་མང་པོ་བྱས་མཐར་ཁོ་རང་ཚོས་མོས་མཐུན་བྱས་ཏེ། དབུ་མ་གླིང་ཟེར་བ་དེ་བཙུགས་པ་དང་། མིང་ཡང་ཁོང་རང་ཚོས་བཏགས་པ་རེད། ང་ཚོའི་འགན་དེ་ལས་མི་ཐབས་འཚོལ་དང་ས་ཆའི་མཐུན་འགྱུར་གནང་བ་རེད། ཅེས་གསུངས་སོང་། ཁོང་གིས་མུ་མཐུད་དུ། ལས་ཀ་མགོ་བཙུགས་ཏེ་ལས་མི་ ༤༠ ཙམ་ལ་ལས་ཀའི་མཐུན་འགྱུར་ཡོང་གི་ཡོད་ཀྱང་། ང་རང་ཚོའི་གཞོན་སྐྱེས་ཚོ་ས་གནས་གཅིག་ལ་གནས་རྒྱུ་དེ་ཞེ་དྲགས་དཀའ་ལས་ཆེན་པོ་ཆགས་ཡོད་སྟབས། ལས་མི་ཚོར་ཟབ་སྦྱོང་སྤྲད་དེ་གང་འཚམ་བསླེབས་སྐབས་ཁོ་ཚོ་བརླག་འགྲོ་བཞིན་ཡོད་ས་རེད། ཕྱིས་སུ་ང་ཚོ་གོ་བསྡུར་བྱུང་སྐབས་ལས་མི་ཚོ་དུས་ཐོག་མ་ཡོང་བ་དང་། ཉིན་གཉིས་གསུམ་ལ་ལས་ཀར་མ་ཡོང་བ་སོགས་ཀྱི་དཀའ་ངལ་མང་པོ་བཤད་སོང་། ང་ཚོས་ལས་ཀ་དེ་གལ་ཆེན་པོ་ཡིན་ཞེས་ལས་བྱེད་ཚོར་བསླབ་བྱ་བརྒྱབ་པ་ཡིན། སྤྱིར་བཏང་ང་ཚོའི་ཐོག་མའི་དམིགས་ཡུལ་ནང་དྷ་སྟེང་དུ་ལས་མི་གྲངས་ ༦༠ ལ་སྤར་བའི་ས་ཆ་ཡོད་པ་དང་། དེ་ཡག་པོ་བྱུང་ན་ནོར་གླིང་དུའང་འཛུགས་ཐུབ་བྱས་ཏེ་དྷ་ས་ཁུལ་ནས་ལས་མི་ ༩༠༠ ཙམ་ལ་ལས་ཀའི་གོ་སྐབས་ཡོང་གི་རེད་བསམ་ཏེ། སྦྱིན་བདག་ལའང་ཞུས་ཏེ་འབད་བརྩོན་བྱས་ཡོད་ཀྱང་། ང་ཚོའི་བསམ་པ་དང་གཞོན་སྐྱེས་ལས་ཀ་བྱེད་མཁན་ཚོའི་དངོས་འབྲེལ་གཉིས་མ་མཚུངས་བར་ང་ཚོའི་རེ་བ་ལ་ནོར་འཁྲུལ་ཏོག་ཙམ་ཤོར་བ་རེད།    ཕྱིས་སུ་སྦྱིན་བདག་གིས་ལས་མི་ཚོ་ག་བར་ཡོད་ཅེས་དྲིས་དུས། སྦེལ་ཇམ་དང་ཧྥ་རན་སི་ནས་ཚུར་སྙན་ཞུ་བརྒྱབ་སྟེ་ང་ལས་ཀ་ནས་དགོངས་པ་ཞུ་རྒྱུ་ཡིན་ལབ་ཀྱི་འདུག འདི་འདྲ་བྱས་ན་ཚོང་གཉེར་ཁང་ཁྱོན་ནས་ཁུངས་འཁྱོལ་ས་མ་རེད། ང་ཚོའི་འགྲོ་སོང་ཞེ་དྲགས་ཕྱིན་སོང་ཞེས་གསུང་གི་འདུག་ལ། ང་ཚོར་ངོ་སྤྲོད་བྱེད་མཁན་དེ་ཚོང་གཉེར་ཁང་དེའི་ཚོང་རོགས་ཤིག་ཡིན་པ་འདྲ། ཕྱིས་སུ་ཚོང་གཉེར་ཁང་ཡག་པོ་ཡོང་ས་མ་རེད་བསམ་དུས་ཁོ་རང་གི་མ་དངུལ་ཕྱིར་འཐེན་བྱས་ཡོད་ས་རེད། སྦྱིན་བདག་ལྟེ་བ་ཡིན་པའི་བཟའ་ཚང་གཉིས་དེ་དཔེ་ཡག་པོ་འདུག ང་ཚོས་ཕར་ཡི་གེ་བཏང་སྟེ་དང་པོ་ང་ཚོ་གཉིས་མོས་ཀྱི་ཐོག་ནས་བཙུགས་པ་རེད། ཕྱིས་སུ་ཁྱེད་རང་ཚོས་ང་ཚོར་སྐད་ཆ་གཅིག་ཀྱང་མ་བཤད་པར་སྒོ་བརྒྱབ་པ་དེ་འགྲིག་གི་མི་འདུག སྤྱིར་བཏང་ལས་མི་མང་པོ་ཡོང་གི་མེད་པ་ཡིན་ནའང་། ལས་མི་ ༡༨ ཙམ་གྱིས་ད་ལྟ་ལས་ཀ་བྱེད་བཞིན་ཡོད་པས་ཁོང་ཚོ་ག་རེ་བྱེད་དགོས་པ་རེད། ཅེས་ཕར་ཡི་གེ་བཏང་དུས། དཔལ་འབྱོལ་ལས་ཁུངས་ལ་སྙན་གསན་མ་ཞུས་པ་དེ་ང་ཚོ་ལན་འདུག་མ་གཏོགས་དོ་བདག་སོ་སོར་འགྲེལ་བཤད་ཆ་ཚང་བརྒྱབ་ཡོད། ལས་མི་ཚོ་ལྡི་ལིར་ཡོད་པའི་ང་ཚོའི་ལས་ཁུངས་ནང་ག་དུས་ཡོང་ནའང་ལས་ཀ་དང་གླ་ཆ་སྔར་བཞིན་སྤྲོད་རྒྱུ་ཡིན་ཞེས་འགྲེལ་བཤད་བརྒྱབ་ཡོད་སྐོར་གསུངས་སོང་། ང་ཚོ་དཔལ་འབྱོར་ལས་ཁུངས་ནས་སྒོ་མ་བརྒྱབ་གོང་དུ་ང་ཚོར་ལབ་པ་ཡིན་ན་ལས་ཀ་གཞན་པ་ཞིག་བྱེད་པའི་ཐབས་ཤེས་མེད་འགྲོ་ཞེས་ཡི་གེ་བཏང་བར་ལམ་སང་ཚུར་ཡི་གེ་བསླེབས་ཏེ། ཁྱེད་རང་ཚོས་བྱེད་ཐུབ་ན་བྱོས་དང་ང་ཚོས་མཐུན་འགྱུར་ཆ་ཚང་སྤྲོད་ཆོག གློག་ཀླད་སོགས་གློག་ཆས་རིགས་ཚང་མ་བཞག་ཆོག་གི་རེད་ལ་ཚོང་ལས་ཀྱང་སྤྲོད་དགོས། འོན་ཀྱང་ཁྱེད་རང་ཚོས་ཚོང་རྒྱག་པར་མི་འདི་ཙམ་ལས་མེད་ན་ཁུངས་འཁྱོལ་གྱི་མ་རེད་ཅེས་ཚུར་བསླབ་བྱ་བརྒྱབ་བྱུང་། དེ་ནས་དེའི་སྐབས་ཀྱི་ལས་བྱེད་ཚོ་བསྐོངས་ཏེ་གྲོས་བསྡུར་བྱེད་སྐབས་ཁོ་རང་ཚོའང་ཐེ་ཚོམ་རེད་འདུག་པས། ང་ཚོས་ཡོང་ས་མ་རེད་དགོངས་དག་ཅེས་ཚོང་གཉེར་ཁང་དེར་ལབ་ནས་ཁོ་རང་ཚོའི་ཅ་ལག་ཚང་མ་འཁྱེར་སོང་བ་རེད། ཅེས་གསུངས་སོང་། གཞན། ཨ་ཅཱརྱ་ཡེ་ཤེས་ཕུན་ཚོགས་ལགས་ཀྱིས་ནང་སྲིད་བཀའ་བློན་རྒྱ་རི་སྒྲོལ་མ་མཆོག་ལ་སྐར་རྟགས་ཅན་གྱི་དྲི་བར། སྦིར་ཅོན་ཏ་ར་ཁུལ་དང་ལྷོ་ཕྱོགས་གཞིས་ཁག་ལྔའི་ནང་། དེ་བཞིན་དྷ་ས་མེག་གྷན་དུ་ཆབ་སྲིད་བཙོན་ཟུར་ཚོར་ས་ཆ་དང་སྡོད་ཁང་གསར་བསྐྲུན་སླད་སྔར་ལོ་ནས་སྔོན་རྩིས་ཞུས་ཡོད་པ་ལྟར། ད་ལྟ་གང་འདྲ་ཆགས་ཡོད་མེད་དྲིས་པའི་ལན་དུ་ནང་སྲིད་བཀའ་བློན་མཆོག་གིས། སྔ་ལོའི་སྔོན་རྩིས་ནང་སྦིར་ཁུལ་དུ་གནས་སྡོད་བོད་ནས་གསར་དུ་འབྱོར་བ་ཚོར་ས་ཆ་ཉོ་བར་ཁྱོན་ཧིན་སྒོར་ ༡༤༡༨༦༥༧༠ བཀའ་འཁྲོལ་ཡོད་པ་ལྟར། ཧིན་སྒོར་འབུམ་ ༡༢༥ ཡིས་ས་ཆ་ཉོས་ཡོད་ལ། མ་འོངས་པར་ཁང་པ་གསར་རྒྱག་ལའང་དཔལ་འབྱོར་གྱིས་མཐུན་རྐྱེན་གང་ཐུབ་བསྐྲུན་འཆར་ཡོད་པ་དང་། དེ་བཞིན་ལྷོ་གཞིས་ཁག་ལྔའི་ནང་གི་བོད་ནས་གསར་དུ་འབྱོར་བ་ཚོར་གཞིས་ས་གནང་ཆེད་སྔོན་རྩིས་ནང་ཧིན་སྒོར་འབུམ་ ༥ བཀའ་འཁྲོལ་ཡོད་པ་ལྟར། ཚོགས་ཆུང་ཆེད་འཛུགས་ཀྱིས་ས་ཆ་ཐབས་ཤེས་དང་ལས་དོན་མཇུག་གནོན་བྱེད་བཞིན་ཡོད། དྷ་ས་མེག་གྷན་གྱི་ཆབ་སྲིད་བཙོན་ཟུར་ཚོའི་སྡོད་ཁང་གསར་རྒྱག་གི་ལས་གཞི་སྔོན་རྩིས་བཀའ་འཁྲོལ་ལྟར་ལག་བསྟར་འགྲོ་མུས་ཡིན་ཞིང་། ཁྱོན་སྡོད་ཁང་ ༢༥ རྒྱག་བཞིན་ཡོད་པའི་ནང་ས་གནས་མགོ་འཛིན་ལས་ཁུངས་ཀྱི་ལས་ཤག་ཀྱང་ཡོད་ལ། ཕྱི་ལོ་ ༢༠༡༦ ལོའི་ནང་ཚུད་དུ་ལས་གཞི་མཇུག་བསྒྲིལ་འཆར་ཡོད་སྐོར་གསུངས་སོང་། སྤྱི་འཐུས་ཟླ་བ་ཚེ་རིང་ལགས་ཀྱིས་འཕྲོས་དོན་དྲི་བར་དྷ་ས་ཁུལ་དུ་བོད་ནས་ཡོང་མཁན་ཚོར་སྡོད་ཁང་གི་དཀའ་ངལ་ཡོད་སྟབས། དྷ་སར་ས་ཆ་ཉོ་བ་དང་སྡོད་ཁང་རྒྱག་རྒྱུའི་དགོངས་གཞི་ཡོད་མེད་དྲིས་པའི་ལན་དུ་ནང་སྲིད་བཀའ་བློན་མཆོག་གིས། དྷ་རམ་ས་ལ་ཁུལ་དུ་ཁང་པའི་དཀའ་ངལ་ཡོད་པ་དངོས་འབྲེལ་རེད། གཞིས་ཆགས་གཞན་དང་མི་འདྲ་བར་དྷ་རམ་ས་ལར་དཔལ་འབྱོར་ཡོད་པའི་རང་བདག་གི་ཁང་པ་ཡོད་མཁན་འཕུད་བའི་དེ་མིན་གྱི་བོད་ནས་གསར་དུ་འབྱོར་བ་དང་། དེ་སྔོན་ནས་འབྱོར་མཁན་བོད་མི་སུ་ཡིན་ཡང་ཁང་པ་གླས་ཏེ་བསྡད་ཡོད། ད་ལྟའི་ཆར་ང་ཚོ་ནང་སྲིད་ལས་ཁུངས་ནས་ལོ་ ༥ ཡི་ནང་ལ་ག་རེ་བསྒྲུབ་ཐུབ་པའི་རེ་བ་འདུག་དེ་ལ་བང་ཞིག་བསྒྲིགས་ཡོད། དེའི་ནང་ད་ལྟའི་ཆར་དྷ་རམ་ས་ལའི་ལམ་ཁྲོམ་དེ་གལ་ཆེ་བ་ཆགས་འདུག ཁོང་ཚོས་མུ་མཐུད་བརྟན་འཇགས་ཀྱི་ཐོག་ནས་ཚོང་རྒྱག་ཐུབ་པ་ཞིག་གི་ཆེད་དུ་ཤུགས་རྒྱག་དགོས་ཀྱི་འདུག་ཟེར་ནས་ལས་རིམ་ནང་བང་སྒྲིག་ཡོད། སྔོན་རྩིས་འདིའི་ནང་དྷ་རམ་ས་ལ་ཁུལ་དུ་སྡོད་ཁང་ཆེད་འཆར་འབུལ་བྱུང་མ་སོང་། དགོས་ངེས་ཅན་ཡིན་ཡང་མིའི་ནུས་པ་དང་དཔལ་འབྱོར་གྱི་ཐོག་ནས་ཚང་མར་འདང་རྒྱུ་ཁག་པོ་ཆགས་ས་རེད། ད་སྔ་ང་ཚོས་སྦིར་དང་ལྷོ་གཞིས་ཁག་ལྔའི་ནང་ཁང་པ་རྒྱག་རྒྱུ་སོགས་ལ་ཤུགས་སྒྲིལ་གྱིན་ཡོད། ཅེས་གསུངས་སོང་། གསར་འགོད་པ། པདྨ་མཚོ།