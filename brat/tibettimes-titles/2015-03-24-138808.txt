རྒྱལ་ལོ་དོན་གྲུབ་ཀྱི་ལོ་རྒྱུས་ཐོན་འདུག

ཟླ་རྗེས་མའི་ནང་རྒྱལ་སྤྱིའི་དེབ་ཁང་ཁག་གིས་སྐུའི་གཅེན་པོ་རྒྱ་ལོ་དོན་གྲུབ་མཆོག་གི་སྐུ་ཚེའི་ལོ་རྒྱུས་ཀྱི་དཔེ་དེབ་༼བཀའ་བློན་སྦུག་གི་ཐུག་བཟོ་བ།༽ ཞེས་པ་འགྲེམས་བཙོང་བྱ་རྒྱུ་ཡིན་འདུག དབྱིན་ཡིག་གི་དྲ་ལམ་ཁག་ཅིག་ཏུ་གནས་ཚུལ་ཐོན་པ་ལྟར་ན། ཉེ་ཆར་གསར་དུ་ཐོན་པའི་དེབ་དེ་ནི། སྐུའི་གཅེན་པོ་རྒྱ་ལོ་དོན་གྲུབ་དང་ཨ་ནེ་ཐར་ས་ཊོན་ (Anne F. Thurston ) རྣམ་གཉིས་ཀྱིས་བརྩམས་པ་ཞིག་ཡིན་ཞིང་། དེབ་དེའི་ནང་ཆུ་བཞི་སྒང་དྲུག་དང་ཨ་རིའི་གསང་བའི་ལས་ཁུངས་བར་གྱི་འབྲེལ་ལམ་སྔ་ཕྱི། ཐའེ་ཝན་དང་རྒྱ་ནག རྒྱ་གར། བོད་བཅས་ཀྱི་གནད་དོན། ལྷག་པར་སྐུའི་གཅེན་པོ་མཆོག་གིས་བོད་བསྟན་སྲིད་མི་རིགས་ཆེད་ཕྱག་ལས་ཇི་ལྟར་གནང་བ་སོགས་ཀྱི་ལོ་རྒྱུས་འཁོད་ཡོད་འདུག དེབ་དེར་ཤོག་ངོས་ ༣༥༢ ཡོད་པ་དང་།  འདི་ལོའི་ཟླ་ ༤ ཚེས་ ༡༤ ཉིན་ནས་བཟུང་རྒྱལ་སྤྱིའི་དེབ་ཁང་ཁག་ནས་འགྲེམས་བཙོང་བྱ་རྒྱུ་ཡིན་འདུག གསར་འགོད་པ། དོན་གྲུབ།