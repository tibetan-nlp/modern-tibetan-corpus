
རྗེས་ཕྱོཊ་བླ་རུང་སྒར་དུ་གཏན་སྡོད་མི་བྱེད་པའི་དམ་བཅའ་ཞོག

རྒྱ་གཞུང་གིས་གསེར་རྟ་བླ་རུང་སྒར་དུ་སློབ་གཉེར་གནང་བཞིན་པའི་ས་གནས་གཞན་གྱི་གྲྭ་བཙུན་རྣམས་ཕྱིར་ཕུད་བཏང་སྟེ་རྗེས་ཕྱོཊ་བླ་རུང་སྒར་དུ་གཏན་སྡོད་མི་བྱེད་པའི་དམ་བཅའ་ཡི་གེ་ཞིག་ལ་མཚན་རྟགས་འགོད་དུ་འཇུག་བཞིན་ཡོད་འདུག བོད་ནས་འདྲ་པར་དང་བརྙན་བཅས་ཕྱི་ཕྱོགས་སུ་བཏང་བ་ལྟར་ན། ཁ་སང་རྒྱ་གཞུང་གིས་གསེར་རྟ་བླ་རུང་ཆོས་སྒར་དུ་སློབ་གཉེར་གནང་བཞིན་ཡོད་པའི་རྫ་སྟོད་ཀྱི་དགེ་འདུན་པ་དང་བཙུན་མ་རྣམས་ཆོས་སྒར་ནས་ཕྱིར་ཕུད་བཏང་ཡོད་པ་མ་ཟད། རྗེས་ཕྱོགས་བླ་རུང་སྒར་དུ་ཡོང་ནས་གཏན་སྡོད་མི་བྱེད་པའི་དམ་བཅའ་ཡི་གེ་ཞིག་གི་ཐོག་གྲྭ་བཙུན་རྣམས་ལ་མཚན་རྟགས་འགོད་དུ་བཅུག་ཡོད་འདུག དེ་ཡང་དམ་བཅའ་ཡི་གེ་ཟེར་བ་དེའི་ནང་དུ། གསེར་རྟ་རྫོང་བླ་རུང་ལྔ་རིག་ནང་བསྟན་སློབ་གླིང་གི་དྲིལ་བསྒྲགས་སྒྲིག་བཅོས་ལས་དོན་གྱི་བླང་བྱ་ལྟར། ང་རང་བླ་རུང་ལྔ་རིག་ནང་བསྟན་སློབ་གླིང་དང་ཁ་བྲལ་ཏེ་ཕ་ཡུལ་དུ་བསླེབས་རྗེས། སྔར་ལྟར་རྒྱལ་གཅེས་ཆོས་གཅེས་དང་། སྡོམ་སྲུང་ཁྲིམས་བརྩི་བྱེད་པ་མ་ཟད། ཕྱིར་བླ་རུང་ལྔ་རིག་ནང་བསྟན་སློབ་གླིང་དུ་འོང་ནས་གཏན་སྡོད་མི་བྱེད་པའི་དམ་བཅའ་འཇོག་གོ། ཞེས་བྲིས་འདུག་ལ། མཇུག་ཏུ་དམ་བཅའ་འཇོག་མཁན་ཞེས་བཀོད་དེ་ཕྱིར་ཕུད་བཏང་བའི་གྲྭ་བཙུན་རྣམས་ལ་མཚན་རྟགས་འགོད་དུ་བཅུག་ཡོད་འདུག གཞན་ཡང་། ཕྱི་བཞུགས་འབྲེལ་ཡོད་ཅིག་གིས་འདི་གར་གནས་ཚུལ་མཁོ་སྤྲོད་གནང་བ་ལྟར་ན།  ཡ་ཆེན་སྒར་དང་དཔལ་ཡུལ་དགོན་དུ་སློབ་གཉེར་གནང་བཞིན་ཡོད་པའི་བོད་ལྗོངས་ཕྱོགས་ཀྱི་བཙུན་མ་རྣམས་ཀྱང་རང་ཡུལ་དུ་ཕྱིར་ཕུད་གཏོང་བཞིན་ཡོད་འདུག གསར་འགོད་པ། པདྨ་མཚོ།