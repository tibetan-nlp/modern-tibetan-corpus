
སྐབས་བཅོ་ལྔ་པའི་བོད་མི་མང་སྤྱི་འཐུས་ཀྱི་གྲོས་ཚོགས་མཐའ་དབུ་འཛུགས་གནང་།

  དེ་རིང་སྔ་དྲོའི་ཆུ་ཚོད་ ༩།༣༠ སྟེང་། དྷ་རམ་ས་ལའི་གངས་སྐྱིད་སྤྱི་འཐུས་ཚོགས་ཁང་དུ། སྐབས་བཅོ་ལྔ་པའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་ ༡༡ པ་དབུ་འཛུགས་གནང་སོང་། ཐེངས་འདིའི་གྲོས་ཚོགས་དེ་བོད་མིའི་སྒྲིག་འཛུགས་ཀྱི་ཕྱི་ལོ་ ༢༠༡༦ ནས་ ༢༠༡༧ བར་གྱི་སྔོན་རྩིས་གཏན་འབེབས་ཀྱི་ཚོགས་འདུ་ཡིན་པ་ལྟར། སྔ་དྲོའི་ལས་རིམ་ཁག་གྲུབ་རྗེས་དཔལ་འབྱོར་བཀའ་བློན་མཆོག་གིས་སྔོན་རྩིས་གཏམ་བཤད་གནང་རྒྱུ་ཡིན་འདུག དེ་རིང་སྔ་དྲོའི་ལས་རིམ་གྱི་ཐོག་མར་བོད་མི་མང་སྤྱི་འཐུས་ཚོགས་གཙོ་སྤེན་པ་ཚེ་རིང་མཆོག་གིས་ཚོགས་འདུ་དབུ་འཛུགས་གཏམ་བཤད་གནང་གྲུབ་རྗེས། སྔ་འགྱུར་རྙིང་མའི་བསྟན་བདག་སྟག་ལུང་རྩ་སྤྲུལ་རིན་པོ་ཆེ་མཆོག་དང་། ད་བར་བོད་ནང་རྒྱལ་གཅེས་དཔའ་བོ་དཔའ་མོ་ ༡༤༣ ཙམ་གྱིས་རྒྱ་གཞུང་ལ་ངོ་རྒོལ་གྱིས་རང་ལུས་མེར་བསྲེགས་གནང་བ་དང་། དེ་ལས་མང་བ་བཙོན་འོག་ཏུ་མནར་གཅོད་མྱོང་གི་ཡོད་པ། ཉེ་ལམ་ཕྱི་ཟླ་ ༢ ཚེས་ ༢༩ ཉིན་རྒྱ་གར་བྱང་ཕྱོགས་ལྡེ་ར་རྡུན་ཧར་པ་པུར་གཞིས་ཆགས་ཀྱི་སློབ་ཕྲུག་རྡོ་རྗེ་ཚེ་རིང་ལགས་ཀྱིས་བོད་དོན་ཆེད་རང་ལུས་མེར་བསྲེགས་གནང་བ། དེ་བཞིན། བོད་མི་མང་སྤྱི་འཐུས་ཚོགས་གཙོ་ཟུར་བ་དང་བཀའ་བརྒྱུད་སྤྱི་འཐུས་ཀརྨ་ཆོས་འཕེལ་མཆོག་བཅས་ཀྱི་ཆེད་དུ་གཞུང་འབྲེལ་མྱ་ངན་གུས་འདུད་ཀྱི་གྲོས་ཆོད་བཞག་སོང་། ཐེངས་འདིའི་གྲོས་ཚོགས་ནང་བོད་མིའི་སྒྲིག་འཛུགས་ཀྱི་ཕྱི་ལོ་ ༢༠༡༦ ནས་ ༢༠༡༧ བར་གྱི་སྔོན་རྩིས་ཐོག བོད་མི་མང་སྤྱི་འཐུས་ལྷན་ཚོགས་ཀྱི་ཚོད་དཔག་འཆར་རྩིས་ཚོགས་ཆུང་གི་སྙན་ཐོ་སྒྲོག་སྦྱོང་གནང་བའི་ནང་། བཀའ་ཤག་གིས་བོད་མིའི་སྒྲིག་འཛུགས་ཀྱི་ལས་ཁུངས་མ་ལག་དང་བཅས་པར་ཕྱི་ལོ་ ༢༠༡༦ ནས་ ༢༠༡༧ ལོའི་བར་ཧིན་སྒོར་ཐེར་འབུམ་གཉིས་དང་དུང་ཕྱུར་གཉིས། བྱེ་བ་གསུམ་བྱེ་བ་ ༢༢༣༨༨༣༢༤༥༧ ཙམ་ཞུས་ཡོད་འདུག ཕྱི་ལོ་ ༢༠༡༥ ནས་ ༢༠༡༦ ལོའི་བར་ཧིན་སྒོར་ཐེར་འབུམ་གཉིས་དང་བྱེ་བ་གཅིག་ལྷག་ ༢༠༡༨༠༣༠༠༠༠༠ ཡིན་སྟབས། སྔར་ལོ་དང་བསྡུར་ན་ད་ལོ་བརྒྱ་ཆ་ ༡༠།༩༡ ཙམ་འཕར་ཡོད་འདུག འདས་པའི་ལོ་ཤས་ནང་ཞིབ་བསྡུར་བྱས་པ་ལྟར་ན། ཕྱི་ལོ་ ༢༠༡༤ ནས་ ༢༠༡༥ ལོའི་བར་ཁྱོན་བསྡོམས་ཧིན་སྒོར་ ༢༡༥༣༡༥༣༩༤༩ དང་། ཕྱི་ལོ་ ༢༠༡༥ ནས་ ༢༠༡༦ ལོའི་བར་ཁྱོན་ཧིན་སྒོར་ ༢༠༡༨༠༣༩༡༡༠ ། ཕྱི་ལོ་ ༢༠༡༦ ནས་ ༢༠༡༧ ལོའི་བར་ཁྱོན་ཧིན་སྒོར་ ༢༢༣༨༨༣༢༤༥༧ བཅས་ཡིན་འདུག བོད་མི་མང་སྤྱི་འཐུས་ལྷན་ཚོགས་ཀྱི་ཚོད་དཔག་འཆར་རྩིས་ཚོགས་ཆུང་གིས་བཀའ་ཤག་གི་སྔོན་རྩིས་ལ་གཅོག་ཆ་གནང་བའི་ནང་། འོས་བསྡུ་ལྷན་ཁང་གིས་སྲིད་སྤྱི་གཉིས་ཀྱི་འོས་བསྡུ་ཆེན་མོའི་ཐད་ཧིན་སྒོར་ ༧༣༠༠༠༠ ཞུས་ཡོད་ཀྱང་། སྤྱི་འཐུས་ཚོགས་ཆུང་གིས་ཧིན་སྒོར་ ༣༠༨༠༡༢ མར་བཅག་འདུག་ལ། ནང་སྲིད་ལས་ཁུངས་ཀྱིས་འཛིན་ཆས་ཉོ་ཆེད་ཧིན་སྒོར་ ༨༨༨༣༢༤ ཙམ་ཞུས་ཡོད་ཀྱང་སྤྱི་འཐུས་ཚོགས་ཆུང་གིས་སྒོར་ ༨༨༨༣༢༤ མར་བཅག་ཡོད་འདུག གཞན། གནད་དོན་ཁག་ཅིག་ཟུར་འདོན་བྱས་ཡོད་པའི་ནང་། ལྡི་ལི་སྐུ་ཚབ་དོན་བཅོད་ཁང་གིས་རྩ་འཛིན་ལམ་སྟོན་གྱི་དགོངས་དོན་ལྟར་སྣུམ་འཁོར་གྱི་ལོ་ཚད་དང་རྒྱུགས་ཚད་ལོན་མེད་ཀྱང་བཀའ་ཤག་གིས་སྣུམ་འཁོར་གསར་ཉོའི་དངུལ་ཞུས་ཡོད་པ་དང་། རྒྱལ་སྤྱིའི་གྲོས་ཚོགས་འཐུས་མིའི་བོད་དོན་རྒྱབ་སྐྱོར་ཚོགས་པའི་ཚོགས་ཆེན་ཐེངས་ ༧ པ་ཨ་རིར་འཚོགས་རྒྱུ་གཏན་འཁེལ་མེད་པ་ཤེས་བཞིན་དུ་རྒྱབ་ལྗོངས་ལ་བསྐྱར་ཞིབ་གནང་མེད་པ་སོགས་བཀོད་འདུག ཕྱི་ལོ་ ༢༠༠༨ ལོར་བོད་ནང་ས་བྱི་ཞི་རྒོལ་ཆེན་མོ་བྱུང་བ་ནས་བཟུང་གྲོས་ཚོགས་རིམ་པའི་ཉིན་དང་པོར། བོད་ནང་གི་ཛ་དྲག་གནས་སྟངས་ཐོག་གཞུང་འབྲེལ་གདུང་སེམས་མཉམ་སྐྱེད་ཀྱི་གྲོས་ཆོད་འཇོག་པའི་ལམ་སྲོལ་ཞིག་ཆགས་ཡོད་པ་ལྟར། དེ་རིང་ཡང་སྔོན་འགྲོའི་ལས་རིམ་ཁག་གྲུབ་རྗེས་གདུང་སེམས་མཉམ་སྐྱེད་ཀྱི་གྲོས་འཆར་ཐོག་སྤྱི་འཐུས་རྣམ་པའི་གཏམ་བཤད་མགོ་འཛུགས་གནང་སོང་། གསར་འགོད་པ། དོན་འགྲུབ་བཀྲ་ཤིས།