
ཉི་མ་ལགས་སུ་བོད་ཀྱི་མཛངས་པའི་རྒྱལ་ཁ་ཐོབ།

༢༠༡༧ ལོའི་ཐེངས་དང་པོའི་བོད་ཀྱི་མཛངས་པ་འགྲན་སྡུར་ཁྲོད་ཉི་མ་ལགས་སུ་ཨང་དང་པོ་དང་ཚེ་རིང་ཆོས་འཕེལ་ལགས་ཨང་གཉིས་པ། བློ་བཟང་ཆོས་འཕེལ་ལགས་ཨང་གསུམ་པ་བཅས་ཐོབ་སོང་། མདང་དགོང་ཆུ་ཚོད་ ༧ པའི་སྟེང་བོད་ཀྱི་ཟློས་གར་ཁང་གི་མདུན་ཐང་དུ། བསྟན་འཛིན་བཀྲ་ཤིས་ལགས་ཀྱི་གོ་སྒྲིག་འོག ཕྱི་ལོ་ ༢༠༡༧ ལོའི་བོད་ཀྱི་མཛངས་པ་འགྲན་སྡུར་ཐེངས་དང་པོའི་རྟིང་རྩོད་འགྲན་སྡུར་གནང་སོང་བ་དང་། ཚོགས་ཐོག་ཏུ་དྷ་ས་ཁུལ་གྱི་སེར་སྐྱ་མི་མང་དང་ཕྱི་རྒྱལ་གྱི་ཡུལ་སྐོར་སྤྲོ་འཆམ་པ་སོགས་མི་མང་ཆིག་སྟོང་མ་ཟིན་ཙམ་འཛོམས་པའི་དབུས་སུ། གཟུ་དཔུང་པ་བཞིའི་དཔྱད་སྡུར་སྐར་གྲངས་བརྒྱུད་མདོ་འཛིན་པ་དབང་ཕྱུགས་ལགས་ཀྱིས་ད་ལོའི་ཐེངས་པོའི་བོད་ཀྱི་མཛངས་པ་འགྲན་སྡུར་ཁྲོད། འགྲན་ཞུགས་པ་ཉི་མ་ལགས་ཨང་དང་པོ་དང་། ཚེ་རིང་ཆོས་འཕེལ་ལགས་ཨང་གཉིས་པ། བློ་བཟང་ཆོས་འཕེལ་ལགས་ཨང་གསུམ་པ་བཅས་ཐོབ་ཡོད་སྐོར་གསལ་བསྒྲགས་བྱས་པ་དང་འབྲེལ་ཏེ། བོད་ཀྱི་མཛངས་པ་གོ་སྒྲིག་པ་བསྟན་འཛིན་བཀྲ་ཤིས་ལགས་ཀྱིས་ཨང་དང་པོར་བོད་ཀྱི་མཛངས་པའི་རྒྱལ་ཁའི་རྟགས་མ་དང་ཧིན་སྒོར་ཆིག་འབུམ་ཆིག་ཁྲི། ཨང་གཉིས་པར་ཧིན་སྒོར་བདུན་ཁྲི། ཨང་གསུམ་པར་ཧིན་སྒོར་བཞི་ཁྲི་བཅས་ཀྱི་བྱ་དགའ་སྤྲད་སོང་། ཉི་མ་ལགས་ཀྱིས་གསར་འགོད་པར་བརྗོད་དོན། ད་ལན་བོད་ཀྱི་མཛངས་པ་འགྲན་སྡུར་ཐེངས་པོའི་ཁྲོད་ང་ལ་རྒྱལ་ཁ་ཐོབ་པ་དེ་ནི། ང་རང་གིས་འཇོན་བཞག་པ་ཞིག་མིན་པར། དེ་ནི་མི་མང་གི་རྒྱབ་སྐྱོར་དང་ཡིད་ཆེས། རེ་བ་བཅས་ལ་བརྟེན་ནས་ཐོབ་པ་རེད། ང་རང་བོད་ནས་སྐྱེས་ཤིང་རྒྱ་གར་ནང་འཚར་ལོངས་བྱུང་བ་ཞིག་ཡིན་སྟབས། ངས་བོད་ཕྱི་ནང་གི་དངོས་ཡོད་གནས་སྟངས་གསལ་བོར་ཤེས་ཀྱི་ཡོད་ལ། མ་འོངས་པར་བོད་ཀྱི་མཛངས་པའི་སྡིངས་ཆ་འདི་བརྒྱུད་ནས། ངས་བོད་དོན་དེ་རྒྱལ་སྤྱིའི་སྡིངས་ཆའི་ཐོག་འཁྱེར་ཐུབ་པའི་རེ་བ་བྱེད་ཀྱི་ཡོད། ཅེས་བརྗོད་སོང་། ཉི་མ་ལགས་ནི་ད་ལྟ་རང་ལོ་ ༢༤ ཡིན་པ་དང་ཕ་ཡུལ་ཆབ་མདོ་རི་བོ་ཆེ་ནས་ཡིན་ཞིང་ཕྱི་ལོ་ ༢༠༠༧ ལོར་རྒྱ་གར་ནང་བཙན་བྱོལ་དུ་འབྱོར་བ་དང་། ད་ལྟ་རྒྱ་གར་ལྷོ་ཕྱོགས་སྦང་ལོར་གྲོང་ཁྱེར་གྱི་ཁྲིམས་ལུགས་སློབ་ཆེན་ (CMR Law College) ནང་རྒྱ་གར་གྱི་ཁྲིམས་ལུགས་གཙོས་པའི་རྒྱལ་སྤྱིའི་ཁྲིམས་ལུགས་སྐོར་ལ་སློབ་གཉེར་བྱེད་བཞིན་ཡོད་འདུག གསར་འགོད་པ། ཉི་མ་ཚེ་རིང་།