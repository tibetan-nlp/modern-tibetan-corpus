
ངས་ཚོགས་གཙོའི་ལས་གནས་ནས་དགོངས་པ་ཞུས་པ་ཡིན།

དེ་རིང་ཉིན་གུང་བོད་མི་མང་སྤྱི་འཐུས་གྲོས་ཚོགས་ནང་སྤྱི་འཐུས་བསྟན་པ་ཡར་འཕེལ་གྱི་བཀའ་མོལ་གནང་སྟངས་ཤིག་དང་འབྲེལ་ཏེ། སྤྱི་འཐུས་ཚོགས་གཙོ་མཆོག་གིས་གསལ་བཤད་དང་འབྲེལ་གྲོས་ཚོགས་ཚོགས་གཙོ་ནས་དགོངས་པ་ཞུས་ནས་ཕྱིར་ཐོན་ཡོད། སྐབས་བཅོ་ལྔ་པའི་གྲོས་ཚོགས་ཚོགས་དུས་དགུ་བའི་ལས་ཉིན་བཞི་པ་སྟེ། ཕྱི་ཚེས་ ༡༧ ཉིན་ཕྱི་དྲོར་༧གོང་ས་མཆོག་ལ་བཀའ་དྲིན་རྗེས་དྲན་གྱི་གྲོས་ཆོད་གྲོས་འཆར་ཞིག་གི་ཐོག་སྤྱི་འཐུས་ཚོས་དགོངས་ཚུལ་གསུངས་སྐབས། སྤྱི་འཐུས་བསྟན་པ་ཡར་འཕེལ་གྱིས། སྤྱི་རྒྱུ་སྒེར་བདག་བྱེད་མཁན་དང་ལྐོག་ཟ་རུལ་སུངས་བྱེད་མཁན། མི་གསོད་ཁྲག་སྤྱོར་བྱེད་མཁན་སོགས་ང་ཚོའི་སྤྱི་ཚོགས་ནང་ཡོད་པ་མ་ཟད། ང་ཚོའི་གྲོས་ཚོགས་ནང་དུའང་ཡོད་པ་རེད་ཟེར་བའི་བཀའ་མོལ་ཞིག་གནང་ཡོད་པ་དང་། ཁ་སང་ཉིན་རྒྱབ་སྤྱི་འཐུས་ཚོགས་གཙོ་མཆོག་གིས་བཀའ་མོལ་དེ་གྲོས་ཚོགས་དེབ་ཐེར་ནང་ནས་འདོན་རྒྱུ་ཡིན་སྐོར་གསུངས་ཡོད། དེ་རིང་སྔ་དྲོར་གྲོས་ཚོགས་ནང་བོད་མིའི་སྒྲིག་འཛུགས་ཆེས་མཐོའི་ཁྲིམས་ཞིབ་ཁང་གི་རྩིས་མགོ་ཞིག་དང་འབྲེལ་ཏེ། སྤྱི་འཐུས་བསྟན་པ་ཡར་འཕེལ་གྱིས་བསྐྱར་དུ་ཁ་སང་གི་གནད་དོན་དེ་གླེང་བ་དང་། དེའི་རྗེས་སྤྱི་འཐུས་ཚོགས་གཙོ་མཆོག་གིས་གསལ་བཤད་དང་འབྲེལ་སྤྱི་འཐུས་ཚོགས་གཙོར་མི་བསད་པའི་ཉེས་འཛུགས་བྱེད་ཀྱིན་ཡོད་སྟབས། ངས་དེ་རིང་གྲོས་ཚོགས་ཚོགས་གཙོ་ནས་དགོངས་པ་ཞུས་ཏེ་འགྲོ་རྒྱུ་ཡིན་ཞེས་གསུངས་ཏེ་ཐོན་ཡོད་སྟབས། སྔ་དྲོའི་ཆུ་ཚོད་ ༡༢།༢༠ སྟེང་གྲོས་ཚོགས་དུས་མིན་ཏུ་གྲོལ་དགོས་བྱུང་ཡོད། འདི་གའི་གསར་འགོད་པ་སྤྱི་འཐུས་ཚོགས་དྲུང་ལས་ཁུངས་ནང་བསྐྱོད་དེ་གྲོས་ཚོགས་དུས་མིན་ཏུ་གྲོལ་ཡོད་སྟབས། མ་འོངས་པར་ལས་རིམ་མུ་མཐུད་འགྲོ་ཐུབ་མིན་བཀའ་འདྲི་ཞུས་པར། ད་ལྟ་ནང་ཁུལ་དུ་ཚོགས་འདུ་ཡོད་སྟབས་བཅར་འདྲི་དང་ལེན་ཞུ་ལོང་མེད་སྐོར་གསུངས་སོང་ལ། ཉིན་རྒྱབ་ཆུ་ཚོད་ ༡།༣༠ སྟེང་སྤྱི་འཐུས་ཚོགས་གཞོན་མཁན་པོ་བསོད་ནམས་བསྟན་འཕེལ་མཆོག་གིས་སྣེ་འཁྲིད་དེ་གྲོས་ཚོགས་མུ་མཐུད་ཚོགས་ཡོད། དེ་རིང་གྲོས་ཚོགས་ནང་གི་སྤྱི་འཐུས་བསྟན་པ་ཡར་འཕེལ་གྱི་བཀའ་མོལ། ཁ་སང་གྲོས་ཚོགས་རྭ་བའི་ནང་ངས་སྐད་ཆ་ཚིག་ཁ་ཤས་བཤད་པ་དེར་ཁུངས་སྐྱེལ་མེད་ན་གྲོས་ཚོགས་དེབ་ཐེར་ནང་ནས་བཏོན་པ་ཡིན་གསུངས་སོང་། དེ་དང་འབྲེལ་བ་ཆགས་ཡོད་པ་ངས་ད་ལྟ་ཞུ་དགོས་བསམ་སོང་། ཁ་སང་ཁུངས་སྐྱེལ་བྱེད་དགོས་བསམ་ཡང་དུས་ཚོད་སྤྲད་མ་སོང་། ངའི་ཚིག་འདྲ་མིན་འདྲ་བཟོ་བཞིན་འདུག ཕྱི་དྲིལ་ལས་ཁུངས་ཀྱི་སྒྲ་འཇུག་ནང་དུ་ཡོད་རྒྱུ་རེད། སྤྱི་རྒྱུ་སྒེར་བདག་བྱེད་མཁན། ལྐོག་ཟ་རུལ་སུངས་བྱེད་མཁན། མི་གསོད་ཁྲག་སྤྱོར་བྱེད་མཁན་ཟེར་བའི་ཚིག་དེ་རེད། དེ་༧རྒྱལ་བ་ཡིད་བཞིན་ནོར་བུ་ཞལ་བཞུགས་དུས་སྤྱི་ཚོགས་འདིའི་ནང་ཡོང་གི་འདུག གྲོས་ཚོགས་རྭ་བ་འདིའི་ནང་དུའང་ཡོང་གི་ཡོད་ཅེས་ཞུས་པ་ཡིན། དང་པོ། སྤྱི་རྒྱུ་སྒེར་བདག་བྱེད་མཁན་ཟེར་བའི་ཚིག་དེ་བེད་སྤྱོད་བཏང་ཡོད། གྲོས་ཚོགས་ར་བ་འདིའི་ནང་ཡོད་པ་རེད། ཆེས་མཐོའི་ཁྲིམས་ཞིབ་ཁང་གིས་བཅད་ཁྲ་བཏང་སྟེ་སྤྱི་རྒྱུ་སྒེར་བདག་ཡིན་པ་གསལ་བོ་གསལ་རྐྱང་གསུངས་པ་དེ་གྲོས་ཚོགས་རྭ་བ་འདིའི་ནང་ཡོད་པ་རེད། ངས་དེ་ལ་ངོས་འཛིན་ཞུ་བཞིན་ཡོད། གཉིས་པ། ལྐོག་ཟ་རུལ་སུངས་བྱེད་མཁན་ཞུས་པ་ཡིན། སྐབས་བཅོ་ལྔ་པའི་སྤྱི་འཐུས་ལྷན་ཚོགས་ནང་ལྐོག་ཟ་རུལ་སུངས་ཀྱི་གནས་ཚུལ་བྱུང་སྟེ་མདོ་སྨད་སྤྱི་འཐུས་གཅིག་གི་བར་མའི་འོས་བསྡུ་བྱེད་དགོས་བྱུང་བ་རེད། གསུམ་པ། མི་གསོད་ཁྲག་སྤྱོར་ཟེར་བ་དེ་ང་ཚོའི་སྤྱི་ཚོགས་ནང་ལ་བྱུང་བ་རེད། ཉེ་ཆར་རང་ལ་བྱུང་བ་རེད། ལྡི་ལི་མ་ཅཱེང་ཊེ་ལར་མི་གསོད་ཁྲག་སྦྱོར་བྱས་ཏེ་ད་ལྟ་ཁྲག་སྐམ་ཡོད་པ་མ་རེད་ལབ་ན་འགྲིག་གི་ཡོད་པ་རེད། དེ་བཞིན་གྲོས་ཚོགས་རྭ་བ་འདིའི་ནང་དུ་ཡོད་པ་རེད་ལབ་ན་ཆོག་གི་རེད། སྤྱི་འཐུས་སྐབས་བཅུ་གསུམ་པའི་སྐབས་ལ་མི་གསོད་ཁྲག་སྦྱོར་གྱི་རྙོག་གླེང་དང་འབྲེལ་ཏེ་བཀའ་བློན་ལ་ཕེབས་མ་ཐུབ་པའི་གང་ཟག་དེ་གྲོས་ཚོགས་ར་བ་འདིའི་ནང་དུ་ཡོད་པ་རེད། ངས་དེ་ལ་ངོས་འཛིན་ཞུ་བཞིན་ཡོད། གཉིས་པ་ཁ་སང་ཚོགས་གཙོ་ཡར་ཕེབས་ཏེ་གསུངས་སྟངས་དེ་རེད། བཀའ་ཤག་གིས་འདི་འདྲའི་བཀའ་གནང་གི་འདུག དེར་བརྟེན་ཏེ་ཕྱིར་འཐེན་བྱས་པ་ཡིན་གསུངས་སོང་། ངས་སྐད་ཆ་དེ་བཤད་པའི་སྐབས། བཀའ་ཤག་ཚང་མ་འདིར་ཡོད་པ་རེད། ཁོང་རྣམ་པས་དེ་འདྲ་གསུངས་ཐུབ་པའི་རྒྱུ་མཚན་གང་ལ་ཐུག་པ་རེད། བཀའ་ཤག་ལ་གསུང་རྒྱུའི་གོ་སྐབས་དང་བརྒྱུད་ལམ། སྡིངས་ཆ་ཆ་ཚང་ཡོད་པ་རེད། མི་གཞན་པ་བརྒྱུད་ནས་གསུངས་དགོས་ཀྱི་ཡོད་ན་མར་ཟུར་ཉན་དུ་བཞུགས་ན་འགྲིག་གི་རེད། དེ་ལྟར་རྒྱབ་ལོགས་ནས་ཅིག་བྱེད་བསྡད་པ་དེ་ཚོ་ག་པར་འགྲོ་བཞིན་ཡོད་པ་རེད། ང་ཚོའི་སྤྱི་ཚོགས་རུལ་འགྲོ་བཞིན་ཡོད་པ་གྲོས་ཚོགས་ཀྱི་སྡིངས་ཆ་འདིའི་ཐོག་ནས་བཤད་ཆོག་གི་མེད་ན་ང་ཚོའི་དམངས་གཙོ་དེ་ག་བ་ཆགས་སོང་། འཛེམ་ཟོན་ཅན་གྱི་དམངས་གཙོ། སྤྲེལ་ལད་ཅན་གྱི་དམངས་གཙོ། ཁ་སང་དེ་རིང་རྒྱ་ནག་གིས་ཀྱང་ལྐོག་ཟ་རུལ་སུངས་འཐེར་འདོན་བྱེད་ཀྱི་ཡོད་པ་རེད། ང་ཚོས་འདི་ནས་བྱེད་ཆོག་གི་མེད་ན། ང་ཚོས་རྒྱ་ནག་ལ་ཁ་གཏོང་སའི་གཞི་དེ་གང་དུ་ལྷག་སོང་། ༼ བར་སྐབས་འདིར་སྤྱི་འཐུས་ཚོགས་གཙོ་མཆོག་གིས། “གྲོས་ཚོགས་འདིའི་ནང་སྐད་ཆ་བཤད་པ་དེ་ཚོ་ཁྲིམས་ལ་གཏུག་ཆོག་གི་མེད་པ་སྤྱི་འཐུས་རྣམ་པ་ཚོ་ཤེས་ཀྱི་ཡོད་པ་རེད། དེ་ཁྲིམས་ལ་གཏུག་མ་ཆོག་པའི་རྒྱུ་མཚན་ལ་བརྟེན་ཏེ་གྲོས་ཚོགས་ནང་གང་བྱུང་མང་བྱུང་གསུངས་པ་དེ་ཏག་ཏག་བསྡད་ཡོད་པ་མ་རེད། དེ་ལ་ཐུགས་གཟབ་གནང་རོགས།” ཅེས་གསུངས་སོང་།༽གང་བྱུང་མང་བྱུང་ཚིག་གཅིག་བཤད་གི་མེད། འགན་འཁུར་བའི་སྐད་ཆ་ཤོད་བཞིན་ཡོད། གང་བྱུང་མང་བྱུང་གསུང་མཁན་དེ་དཔལ་ལྡན་ཚོགས་གཙོ་ཁྱོད་རང་ཡིན། ང་རང་ཚོས་དང་པོ་དམ་བཅའ་ཕུལ་སྐབས་ནས། མངོན་ལྐོག་རྒྱབ་མདུན་མེད་པ་བྱེད་རྒྱུ་ཡིན་ཟེར་ནས་དམ་བཅའ་ཕུལ་ཡོད་པ་རེད། འདི་འདྲའི་སྤྱི་ཚོགས་རུལ་སུངས་ཀྱི་དྲི་མ་ཁ་ཡོང་དུས་ཚང་མ་འཇམ་ཐང་ཐང་གིས་བསྡད་པ་ཡིན་ན། ༧སྐྱབས་མགོན་རིན་པོ་ཆེར་དབུ་སྐོར་བཏང་བ་མ་རེད་དམ། གཞིས་ལུས་རྒྱ་ཆེའི་མི་མང་ལ་མགོ་སྐོར་བཏང་བ་མ་རེད་དམ། ད་ང་ཚོའི་སྤྱི་ཚོགས་དེ་ག་པར་བསླེབས་སོང་། སོ་སོའི་སྤྱི་ཚོགས་ནང་རུལ་སུངས་དེ་ཚོ་ལྷག་བཅུག་པ་ཡིན་ན། ང་ཚོས་རྒྱ་ནག་ལ་ཁ་གཏོང་ས་ཞིག་ལྷག་ཡོད་པ་རེད་དམ། ཅེས་སོགས་བརྗོད་སོང་། མཇུག་ཏུ་སྤྱི་འཐུས་ཚོགས་གཙོ་མཆོག་གིས་གསལ་བཤད་གནང་དོན། གྲོས་ཚོགས་ཟེར་བ་འདིའི་ནང་གླེང་ཆོག་པ་དང་གླེང་མ་ཆོག་པ་གནད་དོན་གང་ཡིན་པ་སྤྱི་འཐུས་རྣམ་པ་ཚང་མས་མཁྱེན་ཀྱི་ཡོད་པ་རེད། ལྷག་པར་དུ་གྲོས་ཚོགས་འདིའི་ནང་སྐད་ཆ་བཤད་པ་དེ་དག་ཁྲིམས་ཁང་ལ་གཏུག་མི་ཆོག་པའི་གནས་སྟངས་དེ་ཡང་ཤེས་ཀྱི་ཡོད་པ་རེད། དེ་ཡིན་པའི་རྒྱུ་མཚན་ལ་བརྟེན་ནས་བཀའ་མོལ་འདི་འདྲ་ཞིག་གསུང་གི་ཡོད་རེད་བསམ་གྱི་འདུག ཁ་སང་ལས་རིམ་རྣམ་བཞག་དང་འབྲེལ་བའི་ཐོག་ནས་དེ་རིང་ཡང་བསྐྱར་གནས་ཚུལ་འདིའི་ཐོག་ལ་ཤུགས་ཆེ་ཙམ་གསུང་གི་ཡོད་པ་རེད། དེའི་འབྱུང་རིམ་ཚང་མ་ད་ལྟ་བཀའ་མོལ་གནང་མཁན་ཚང་མས་མཁྱེན་གྱི་ཡོད་པ་རེད། མ་མཁྱེན་པ་གང་ཡང་མ་རེད། བརྗོད་གཞི་དེ་གང་འདྲ་བྱས་པ་རེད། ག་རེ་ཐག་གཅོད་བྱས་པ་དང་དེའི་རྗེས་གནས་ཚུལ་ག་རེ་བྱུང་ཡོད་པ་རེད། རྩིས་ད་ལྟ་བར་དུ་སྤྲད་པ་དང་ལེན་མ་ཐུབ་པ་དང་། མ་ཐུབ་པའི་གནས་སྟངས་ཚང་མས་མཁྱེན་གྱི་ཡོད་པ་རེད། དམངས་གཙོའི་ཀ་བ་གསུམ་གྱི་མཛད་གཙོ་རྣམ་པ་ཚོས་བརྗོད་གཞི་འདི་དང་རྗེས་འབྲེལ་གྱི་གནས་ཚུལ་དེའི་ཐོག་ལ་ཁྲིམས་ཞིབ་ཁང་ནང་ལ་བགྲོ་གླེང་བྱུང་ཡོད་པ་རེད། དེར་འགན་འཁྱེར་ནས་འཛོམས་པ་ཞིག་རེད་མ་གཏོགས་འགན་མ་འཁུར་བར་འཛོམས་པ་ཞིག་མ་རེད། རྒྱ་གར་གྱི་ཁྲིམས་ཁང་ལ་གཏུགས་པ་དེ་སྤྱི་རྒྱུ་སྒེར་བདག་ཟེར་བ་དེ་དང་འབྲེལ་བ་ཆགས་ཀྱི་ཡོད་པ་མ་རེད། རྒྱ་གར་གྱི་ཁྲིམས་ལ་གཏུགས་པ་དེ་དེའི་སྐབས་ཀྱི་ཁྲིམས་རྩོད་པ་དེས་དོ་བདག་རྩོད་ལེན་པར་མིང་ཤས་བཟོས་སོང་ཟེར་ནས་ཁྲིམས་ལ་གཏུགས་པ་རེད་མ་གཏོགས་སྤྱི་རྒྱུ་སྒེར་བདག་གི་གནས་སྟངས་དང་འབྲེལ་བའི་ཐོག་ནས་དྲིས་བཞག་པ་ཞིག་རྩ་བ་ནས་མ་རེད། དེའི་བརྒྱུད་རིམ་ཆ་ཚང་མ་འགྲོ་བསྡད་ཡོད་པ་རེད། རྩིས་ལེན་ཐུབ་དང་མ་ཐུབ་ཟེར་བ་དེ་ཁྲིམས་ཞིབ་ཁང་གིས་ག་རེ་ཐག་གཅོད་བྱས་པ་གཞིར་བཟུང་། དེའི་རྗེས་ལ་འཛིན་སྐྱོང་གི་འགྲོ་སྟངས་ཤིག་གི་ཐོག་ནས་འགྲོ་བསྡད་ཡོད་པ་མ་གཏོགས། ཚོགས་གཙོས་སྲུང་སྐྱོབ་བྱས་པའི་སྐད་ཆ་གང་ཡང་མིན། ཚོགས་གཙོས་ཁྲིམས་ཁང་ནས་ཐག་གཅོད་གང་བྱས་པ་དེ་རྩིས་ལེན་དུ་ཤོག་ཅེས་ཐེངས་གཉིས་ཙམ་སྐད་ཆ་བྱུང་བ་དེ་གོ་བསྡད་ཡོད་པ་རེད། རྒྱུ་མཚན་དེ་ལ་བརྟེན་ནས་བཤད་པ་ཞིག་ཆགས་ཡོད། དེ་ནས་ད་ལྟ་གྲོས་ཚོགས་ར་བ་འདིའི་ནང་ལ་དོན་དག་དེ་ཚོགས་གཙོ་མི་གསོད་མཁན་རེད་ལབ་ཀྱི་ཡོད་པ་རེད། ༢༠༠༣ ལོར་བཀའ་བློན་གྱི་འོས་གཞིའི་ནང་ལ་བསླེབས་ནས་བསླེབས་མ་ཐུབ་པ་དེ་ཚོགས་གཙོས་མི་ཞིག་བསད་པ་རེད་ཟེར་ནས་བཀུར་འོས་སྤྱི་འཐུས་ཀྱིས་འགན་འཁུར་ནས་བཤད་ཀྱི་ཡོད་གསུང་གི་ཡོད་པ་རེད། འདི་གསུང་རྒྱུའི་བློ་སྤོབས་ཡོད་ན་གྲོས་ཚོགས་ཀྱི་ཕྱི་ལོགས་སུ་གསུངས་རོགས་གནང་། དེ་དང་དེ་འབྲེལ་གྱིས་ང་སྤེན་པ་ཚེ་རིང་ངོས་ནས་ག་རེ་བྱེད་དགོས་ཀྱང་། ཁྲིམས་ཁང་གང་འདྲ་ཞིག་ལ་འགྲོ་དགོས་ཐུག་ཀྱང་འགྲོ་གི་ཡིན་ཞེས་ཐག་བཅད་ནས་ལབ་ཀྱིན་ཡོད། གང་ཡིན་ཟེར་ན། དེའི་སྐབས་ལ་སྤྱི་འཐུས་ཤིག་གིས་ང་ལ་སྐྱོན་བརྗོད་དེ་འདྲ་བྱས་པ་རེད། སྐབས་དེར་ང་སྤྱི་འཐུས་དཀྱུས་མ་ཞིག་རེད། ངས་གྲོས་ཚོགས་ཀྱི་འགྲོ་ལུགས་དེར་བརྩི་བཀུར་བྱས་ཏེ་གང་ཡང་བྱེད་ཐུབ་མ་སོང་། དོ་བདག་ཁོ་རང་ལའང་ལབ་པ་ཡིན། ཁྱེད་རང་ལ་བློ་ཁོག་ཡོད་ན་གྲོས་ཚོགས་ཕྱི་ལོགས་སུ་ལབ་ཤོག དེ་ནས་ང་གཉིས་ག་པར་གཏུག་ཀྱང་གཏུག་རྒྱུ་རེད་ཅེས་ལབ་ཡོད། ཁོ་རང་གིས་གྲོས་ཚོགས་ཕྱི་ལོགས་སུ་གང་དུ་ཡང་གསུངས་མ་སོང་། རླུང་འཕྲིན་ནང་ལའང་གསུངས་མ་སོང་། གྲོས་ཚོགས་ཕྱི་ཕྱོགས་ཡིན་ན་ངས་གཏུག་ས་ཞིག་ལ་གཏུག་གི་རེད། གྲོས་ཚོགས་རྗེས་མ་དེར་ངས་གྲོས་ཚོགས་འདིའི་ནང་ལ་ཡར་ལངས་ནས་གནས་སྟངས་གང་ཡིན་གསལ་བཤད་བྱས་ཡོད། མི་ཞིག་གིས་མི་བསད་པ་རེད་ཟེར་བ་དེ་ལས་སླ་པོའི་སྐད་ཆ་མ་རེད། དེར་བསམ་བློ་བཏང་ནས་སྐད་ཆ་བཤད་དགོས་པ་རེད། ཁ་སང་སྐད་ཆ་ཤོད་སྟངས་དེ་མི་གསོད་ཁྲག་སྦྱོར། ལྐོག་ཟ་རུལ་སུངས། སྤྱི་རྒྱུ་སྒེར་བདག་མཉམ་དུ་འབྲེལ་ནས་གྲོས་ཚོགས་ར་བ་འདིའི་ནང་ཡོད་པ་རེད་ཟེར་ནས་དེ་རིང་ཚོགས་གཙོས་མི་བསད་པ་རེད་ཟེར་ནས་རྒྱུ་མཚན་དེ་བཤད་ཀྱི་ཡོད་པ་རེད། དེར་བསམ་བློ་གཏོང་དགོས་པ་ཞིག་ཆགས་ཡོད། སྤྱི་འཐུས་ཤིག་གིས་དེ་བཤད་ཀྱི་ཡོད་པ་རེད། བློ་སྟོབས་ལྡན་པའི་ཐོག་ནས་བཤད་ཀྱི་ཡོད་ན་གྲོས་ཚོགས་ཀྱི་ཕྱི་ལོགས་ལ་བཤད་རོགས་གནང་ཞེས་ཞུ་གི་ཡོད། ངས་ད་ལྟ་དེབ་ལྟེབ་རྩེག་བརྒྱབ་བཞག་ཡོད། སྨྱོན་འཛུགས་དེ་འདྲ་བྱས་ཡོང་དུས་ཚོགས་གཙོའི་ལས་གནས་ནས་དགོངས་པ་ཞུ་རྒྱུ་ལས་ལམ་ཁ་གང་ཡང་མི་འདུག ད་ལྟ་སྐད་ཆ་དེ་ཤུགས་ཆེ་རུ་ཆེ་རུ་འགྲོ་རྒྱུའི་ལམ་ཁ་ཞིག་སྟོན་གྱི་འདུག དེ་ཡིན་དུས་ང་ཚོགས་གཙོའི་ལས་གནས་ནས་དགོངས་པ་ཞུས་ནས་འགྲོ་རྒྱུ་ཡིན། ཞེས་གསུངས་སོང་།