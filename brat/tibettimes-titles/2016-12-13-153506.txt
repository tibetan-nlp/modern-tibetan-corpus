དགེ་བཤེས་མའི་གྲྭ་བསྐོར་དམ་བཅའ་འཚོཊ།

ཟླ་འདིའི་ཕྱི་ཚེས་ ༡༢ ཉིན་ནས་བཟུང་རྒྱ་གར་ལྷོ་ཕྱོགས་མོན་གྷོ་བཙུན་དགོན་བྱང་ཆུབ་ཆོས་གླིང་དུ་དགེ་བཤེས་མའི་གྲྭ་བསྐོར་དམ་བཅའ་འཚོགས་བཞིན་ཡོད་འདུག ཆོས་རིག་ལས་ཁུངས་ནས་གནས་ཚུལ་མཁོ་གཏོང་གནང་བ་ལྟར་ན། ༸གོང་ས་མཆོག་གི་བཀའ་དགོངས་ལྟར་བོད་མིའི་སྒྲིག་འཛུགས་ཆོས་རིག་ལས་ཁུངས་ནས་གཙོ་འགན་བཞེས་ཏེ། ཕྱི་ལོ་ ༢༠༡༢ ལོར་བོད་ཀྱི་བཙུན་དགོན་དང་སློབ་གཉེར་ཁང་ནས་གཞུང་ཆེན་བསླབ་པ་མཐར་སོན་བཙུན་མ་རྣམས་ལ་དགེ་བཤེས་མའི་རྒྱུགས་སྤྲོད་དང་མཚན་རྟགས་འབུལ་ཕྱོགས་ཀྱི་སྒྲིག་གཞི་ཞེས་པ་གསར་དུ་གཏན་ལ་ཕབ་སྟེ། ཕྱི་ལོ་ ༢༠༡༣ ནས་ ༢༠༡༦ བར་རྒྱུགས་སྤྲོད་ཀྱི་ལས་རིམ་རྣམས་ཚགས་ཚུད་བཟོས་གནང་སྟེ། ཁ་སང་ཕྱི་ཚེས་ ༡༢ ཉིན་ནས་ཉིན་གྲངས་བཞིའི་རིང་རྒྱ་གར་ལྷོ་ཕྱོགས་མོན་གྷོ་བཙུན་དགོན་བྱང་ཆུབ་ཆོས་གླིང་དུ། དགེ་བཤེས་མའི་སློབ་པ་མཐར་སོན་གྱི་ཡོད་པའི་བཙུན་མ་ ༢༠ ཡིས་དགེ་བཤེས་མའི་གྲྭ་བསྐོར་དམ་བཅའ་འཚོགས་བཞིན་ཡོད་པ་དང་། ཟླ་འདིའི་ཕྱི་ཚེས་ ༢༢ ཉིན་འབྲས་སྤུངས་བླ་སྤྱིར་༸གོང་ས་མཆོག་ནས་དགེ་བཤེས་མའི་མཚན་རྟགས་ཞུ་མཁན་བཙུན་མ་རྣམས་ལ་ཕྱག་འཁྱེར་གནང་རྒྱུ་ཡིན་འདུག ཆོས་རིག་ལས་ཁུངས་དང་། དགེ་བཤེས་མའི་རྒྱུགས་སྤྲོད་དོ་དམ་ལྷན་ཚོགས། དེ་བཞིན་བཙུན་དགོན་བྱང་ཆུབ་ཆོས་གླིང་ནས་ཇི་ལྟར་གསོལ་འདེབས་ཞུས་པ་ལྟར། ༸སྐྱབས་རྗེ་དགའ་ལྡན་ཁྲི་ཟུར་རི་རྫོང་སྲས་སྤྲུལ་རིན་པོ་ཆེ་མཆོག་དམ་བཅའི་ཚོགས་མགོན་དུ་༸ཞབས་སོར་བཀའ་དྲིན་བསྐྱངས་ཡོད་པ་དང་། དམ་བཅའ་དབུ་འཛུགས་ཀྱི་ཉིན་དང་པོར་བྱང་ཆུབ་ཆོས་གླིང་གི་བཙུན་མ་ཕུན་ཚོགས་སྒྲོལ་དཀར་ལགས་དང་། བཙུན་མ་ངག་དབང་ཆོས་སྐྱིད་ལགས། འཇམ་དབྱངས་ཆོས་གླིང་གི་བཙུན་མ་བསྟན་འཛིན་བདེ་ལྡན་ལགས། སྒྲོལ་མ་གླིང་གི་བཙུན་མ་བདེ་ལེགས་སྒྲོལ་མ་ལགས་དང་། བཙུན་མ་བདེ་ལེགས་དཔལ་མོ་ལགས་བཅས་ནས་ཚད་མ་དང་དབུ་མ་ཕར་ཕྱིན། འདུལ་མཛོད་བཅས་ཀྱི་དམ་བཅའ་ཕུལ་ཡོད་པ་དང་། དེ་བཞིན་ཉིན་རེར་བཙུན་མ་ལྔ་རེ་བྱས་ནས་དམ་བཅའ་འབུལ་གྱི་ཡོད་པ་རེད། གསར་འགོད་པ། པདྨ་མཚོ།