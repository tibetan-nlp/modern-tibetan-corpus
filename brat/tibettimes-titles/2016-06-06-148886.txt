
བོད་པའི་ཕོ་གསར་ཞིག་ལ་གྲིས་བརྒྱབ་སྟེ་བསད།

དེ་རིང་སྔ་དྲོར་ལྡི་ལི་བསམ་ཡས་གླིང་དུ་བོད་པའི་ཕོ་གསར་གཉིས་ཀྱིས་རྒྱག་རེས་བརྒྱབ་སྟེ་གཅིག་འདས་གྲོངས་སུ་ཕྱིན་ཡོད་འདུག དེ་རིང་ཞོགས་པའི་ཆུ་ཚོད་ ༡༠ ཙམ་ལ་རྒྱ་གར་རྒྱལ་ས་ལྡི་ལིའི་བསམ་ཡས་གླིང་དུ། བོད་པའི་ཕོ་གསར་གཉིས་འཁྲུག་འཛིང་ཤོར་ནས་ཕན་ཚུན་ལ་གྲིས་བརྒྱབ་སྟེ། གཉིས་ཀ་སྨན་ཁང་དུ་སྐྱེལ་དགོས་བྱུང་ཡོད་པ་དང་། སྨན་ཁང་དུ་བསླེབས་རྗེས་གཅིག་འདས་གྲོངས་སུ་ཕྱིན་པ་དང་། གཞན་དེར་སྨན་བཅོས་བྱེད་བཞིན་ཡོད་འདུག ས་གནས་གཞིས་མགོ་ལེགས་བཤད་ལགས་སུ་ཁ་པར་བརྒྱུད་སྐད་ཆ་དྲིས་པར་ཁོང་གིས། འདས་གྲོངས་སུ་ཕྱིན་པ་དེའི་མིང་ལ་བསོད་ནམས་ཚེ་རིང་ཟེར་ཞིང་། ལྷོ་ཕྱོགས་སྤེལ་ཀོབ་གཞིས་ཆགས་སུ་ཚོང་ཁང་ཞིག་གཉེར་ནས་བསྡད་ཡོད་པ་དང་། སྨན་ཁང་དུ་ཡོད་པའི་བཀྲ་ཤིས་ཀྱིས་ནམ་རྒྱུན་བསམ་ཡས་གླིང་དུ་ཤ་སྲེག་བཙོང་ནས་བསྡད་ཡོད་པ་དང་། གོ་ཐོས་ལྟར་ན་སྔོན་མ་ནས་ཁོང་གཉིས་བར་རྩོད་གཞི་ཞིག་ཡོད་སྐོར་རྗོད་ཀྱི་འདུག་ཀྱང་། ད་ལན་འཁྲུག་འཛིང་ཤོར་བའི་རྒྱུ་རྐྱེན་གང་ཡིན་གསལ་པོ་ཤེས་མེད་སྐོར་བརྗོད་བྱུང་། གནས་ཚུལ་ཐོན་རིམ་གཉིས་པ། ལྡི་ལི་ས་གནས་མགོ་འཛིན་ལས་ཁུངས་ནས་གནས་ཚུལ་བཏང་འབྱོར་བྱུང་བའི་ནང་འཁོད་དོན། ༢༠༡༦ ཕྱི་ཟླ་ ༦ ཚེས་ ༦ སྔ་དྲོ་ཚོུད་ ༡༠ ཙམ་ལ་བསོད་ནམས་ཚེ་རིང་། ཕ་ཡུལ་ཀྲེ་ཧོར་དང༌། གཞིས་ཆགས་སྦེལ་ཀོབ་ཡིན་པ། བཀྲ་ཤིས་དོན་གྲུབ་ཕ་ཡུལ་སྡེ་གེ་ལྡི་ལི་གནས་སྡོད་ཡིན་པ་དེ་སྔོན་ཁོང་གཉིས་ཕན་ཚུན་རྙོག་ཁྲ་ཡོད་པ་ཞིག་རེད་འདུག ཁོང་གཉིས་གཅིག་གིས་གཅིག་ལ་གྲི་བཙུག་ནས་སྨན་ཁང་དུ་བསྐྱོད་ཡོད་ཀྱང༌། བསོད་ནམས་ཚེ་རིང་ཞེས་པ་འདས་གྲོངས་སུ་ཕྱིན་ཡོད་པ་དང་། བཀྲ་ཤིས་དོན་གྲུབ་ད་ལྟ་སྨན་ཁང་དུ་སྨན་བཅོས་བྱེད་བཞིན་ཡོད་ཀྱང༌། རྒྱ་གར་སྐོར་སྲུང་དམག་མིས་འཛིན་བཟུང་བྱ་རྒྱུ་རེད་འདུག ཅེས་འཁོད་འདུག ལྡི་ལིར་ཡོད་པའི་ཁོ་གཉིས་ཀྱི་ངོ་ཤེས་ཚོས་བརྗོད་པ་ལྟར་ན། བཀྲ་ཤིས་དོན་གྲུབ་དང་བསོད་ནམས་ཚེ་རིང་གཉིས་ཀ་བོད་ནས་ཡོང་བ་ཡིན་ཞིང་། ཁོ་གཉིས་བར་སྔོན་ཆད་ཀྱང་འཁྲུག་འཛིང་ཤོར་ཏེ་གྲི་རྒྱག་རེས་བྱུང་མྱོང་ཡོད་འདུག གསར་འགོད་པ། པདྨ་མཚོ།