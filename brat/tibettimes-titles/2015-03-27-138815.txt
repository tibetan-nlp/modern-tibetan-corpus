
ཨེ་ཤ་ཡ་ཁུལ་དུ་སྤྱི་འཐུས་གཅིག་གི་ཐོབ་ཐང་སྤྲད་སོང་།

དེ་རིང་ཕྱི་དྲོར་སྤྱི་འཐུས་གྲོས་ཚོགས་ནང་ཨེ་ཤ་ཡ་ཁུལ་དུ་སྤྱི་འཐུས་གཅིག་གི་ཐོབ་ཐང་གཏན་འབེབས་གནང་སོང་ལ། ཇོ་ནང་ཆོས་བརྒྱུད་ལ་སྤྱི་འཐུས་གཉིས་ཀྱི་ཐོབ་ཐང་སྤྲོད་རྒྱུ་དེ་གཏན་འབེབས་ཐུབ་མ་སོང་། སྐབས་བཅོ་ལྔ་པའི་བོད་མི་མང་སྤྱི་འཐུས་ལྷན་ཚོགས་ཀྱི་གྲོས་ཚོགས་ཚོགས་དུས་དགུ་བའི་ལས་ཉིན་བཅུ་པ་སྟེ། དེ་རིང་ཕྱི་དྲོའི་ཆུ་ཚོད་ ༥།༣༠ སྟེང་སྤྱི་འཐུས་གྲོས་ཚོགས་ནང་། ཇོ་ནང་ལ་ས་དགེ་བཀའ་རྙིང་བོན་བཅས་བོད་པའི་ཆོས་བརྒྱུད་སྤྱི་མཚུངས་ལྟར་སྤྱི་འཐུས་ ༢ དང་། ཨོ་སི་ཊོ་ལེ་ཡ་དང་ཨེ་ཤ་ཡ་(australasia)ཁུལ་དུ་སྤྱི་འཐུས་ ༡ གི་ཐོབ་ཐང་སྤྲོད་མིན་གྱི་གཞུང་འབྲེལ་བཅའ་ཁྲིམས་བསྐྱར་བཅོས་ཀྱི་ཁྲིམས་འཆར་ཡིག་ཆ་ཨང་ ༡༨ པའི་ཐོག་བགྲོ་གླེང་གནང་མཐར། བོད་མི་མང་སྤྱི་འཐུས་ལྷན་ཚོགས་ཀྱི་ཚོགས་འདུའི་འགྲོ་ལུགས་དང་ལས་དོན་བྱེད་ཕྱོགས་ཀྱི་སྒྲིག་གཞིའི་ནང་། གཞུང་འབྲེལ་བཅའ་ཁྲིམས་བསྐྱར་བཅོས་རིགས་ལ་སྤྱི་འཐུས་རྩ་འབོར་གྱི་གསུམ་ཆ་གཉིས་ཀྱི་རྒྱབ་སྐྱོར་ཐོབ་དགོས་པ་ལྟར། རྒྱ་བལ་འབྲུག་གསུམ་ཕུད་པའི་ཨོ་སི་ཊི་ལེ་ཡ་དང་ཨེ་ཤ་ཡ་ཁུལ་སྡོད་བོད་མིའི་ཁོངས་ནས་འོས་བསྡུ་བྱས་པའི་སྤྱི་འཐུས་གཅིག་གི་ཐོབ་ཐང་སྤྲོད་རྒྱུར་སྤྱི་འཐུས་ ༢༩ ཡིས་རྒྱབ་སྐྱོར་ཐོབ་སྟེ་གཏན་འབེབས་གནང་ཡོད་པ་དང་། ཇོ་ནང་ལ་སྤྱི་འཐུས་གཉིས་ཀྱི་ཐོབ་ཐང་སྤྲོད་རྒྱུའི་ཐད་རྒྱབ་སྐྱོར་གནང་མཁན་སྤྱི་འཐུས་ ༡༧ ལས་མ་བྱུང་བས་འོས་གྲངས་མ་ལོན་པའི་གནས་སྟངས་འོག་གཏན་འབེབས་ཐུབ་མེད། གཞན། ཁྲིམས་འཆར་ཡིག་ཆ་དེའི་ནང་གི་གནད་དོན་གཞན་གཉིས་ཀྱི་ཚིག་དོན་ལ་བསྐྱར་བཅོས་བཏང་ཡོད་པ་ནི། དེ་སྔོན་བྱང་ཨ་རིའི་ཁུལ་གནས་སྡོད་བོད་མིའི་ཁོངས་ནས་འོས་བསྡུ་བྱས་པའི་སྤྱི་འཐུས་གཉིས་ཞེས་པ། བྱང་ཨ་རི་དང་། ལྷོ་ཨ་ཁུལ་སྡོད་བོད་མིའི་ཁོངས་ནས་འོས་བསྡུ་བྱས་པའི་སྤྱི་འཐུས་གཉིས་ཞེས་པར་བསྐྱར་བཅོས་དང་། དེ་སྔོན་ཡུ་རོབ་ཁུལ་སྡོད་བོད་མིའི་ཁོངས་ནས་འོས་བསྡུ་བྱས་པའི་སྤྱི་འཐུས་གཉིས་ཞེས་པ། ཡུ་རོབ་དང་། ཨ་ཕི་རི་ཀའི་ཁུལ་སྡོད་བོད་མིའི་ཁོངས་ནས་འོས་བསྡུ་བྱས་པའི་སྤྱི་འཐུས་གཉིས་ཞེས་པར་བསྐྱར་བཅོས་གནང་སོང་།    