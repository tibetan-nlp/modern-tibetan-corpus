སྒྲོལ་མ།
གཡུ་ཆུང་།

སྒྲོལ་མས་གསེར་མཚོ་བཞིན་ཡི་གེ་མི་ཤེས། དེ་བས་ཁོམ་ཡོད་དུས་མཚམས་རེར་ལག་འཁྱེར་ལས་གླུ་དབྱངས་གཏོང་བ་དང་མཚམས་རེར་མེ་ལོང་ལ་བལྟས་ནས་མཛེས་བཟོ་བྱེད་ཅིང་། ལན་རེར་མིག་ལམ་དུ་རེས་འཆར་རེས་ནུབ་བྱེད་པའི་སྐྱེས་པ་སྐྲ་འཇིལ་ལིར་ཆགས་ཤིང་མིག་ཟུང་སྒོར་ལ་གྲུང་ཤ་དོད་པ། སྣའི་གཟེངས་མཐོ་བ་ཅན་དེར་གཡེང་ནས་བསྡད། “ཅི་ཞིག་རེད། ང་ལ་ཤོད་དང་། ”མོས་གསེར་མཚོའི་གདོང་གི་འཛུམ་མདངས་དེ་མཐོང་བས་དེ་ལྟར་དྲིས། གསེར་མཚོས་མུ་མཐུད་དུ་འཛུམ་དང་བཅས་དུས་དེབ་དེར་བལྟ་བ་ལས་ཅི་ཡང་མ་བཤད། “ཨ་ཅེ་ལོ་ལོ། གཅིག་ཤོད་དང་ཁ་མཚར་འདྲ་ཨེ་རེད”། “མ་རེད། ཁྱིམ་ཚང་ཞིག་ལ་བྱིས་པ་མཚེ་མ་ཞིག་སྐྱེས་པའི་གསར་འགྱུར་ཞིག་རེད” “མཚེ་མ་ཨེ། འདྲ་པར་འདུག་གམ། ཇི་འདྲའི་བསོད་ནམས་ཞིག་ཡོད་ཨང་།”མོ་མྱུར་ཏུ་གསེར་མཚོའི་གམ་དུ་བརྒྱུགས། “ཨོ་ལེ། ངས་ཀྱང་འདྲ་པར་འཚོལ་གྱིན་ཡོད” མོ་གཉིས་ཀྱིས་རྒྱ་ཡིག་གི་དུས་དེབ་དེ་ཕར་བསློག་ཚུར་བསློག་བྱས། “འདི་་་་”མིག་མདུན་དུ་བཟའ་བ་གཉིས་དང་བྱིས་པ་དམར་འབྱར་གཉིས་ཀྱི་འདྲ་པར་མངོན་པས། “ཨ་ཙི་་་་་སྙིང་རྗེ་བ་ལ”སྒྲོལ་མས་ཁ་ནས་དབང་མེད་དུ་དེ་ལྟར་ཤོར་ཅིང་གདོང་ལ་དགའ་བའི་འཛུམ་སྔར་མཐོང་མ་མྱོང་བ་ཞིག་ཤར་ཏེ་ཞིབ་མོར་བལྟས། གསེར་མཚོས་པར་གཤམ་གྱི་ཡིག་ཕྲེང་དེ་ཚོར་ཅུང་ཙམ་བལྟས་རྗེས“འདི་གཉིས་དབུལ་བོ་དབུལ་ནག་ཞིག་རེད། དེ་བས་བྱིས་པ་གཉོར་སྐྱོང་གི་རོགས་དངུལ་རེ་སྐུར་རོགས། མིན་ན་བྱིས་པ་གཅིག་དྭ་ལ་འཕུད་པ་ལས་ཐབས་མི་འདུག”ཟེར་གྱིན་འདུག གསེར་མཚོས་དེ་ལྟར་ཟེར་ཞོར་དུས་དེབ་དེ་མོའི་ལག་ཏུ་བཞག སྒྲོལ་མས་རང་གི་ཁ་པར་རྙིང་བ་དེས་མཚེ་མ་དེ་ཡང་ཡང་པར་བླངས་ཤིང་“ཨཱ་་་་་ཇི་འདྲའི་སྙིང་རྗེ་བ་ལ། འདི་གཉིས་བུ་ཞིག་དང་བུ་མོ་ཞིག་ཡིན་པ་ཐག་གིས་ཆོད”ཟེར་ཅིང་། མཚམས་ཤིག་མོས་ཀྱང་དངུལ་ཏོག་ཙམ་བསྐུར་དགོས་ཟེར། གསེར་མཚོས་རང་གི་རྣ་བར་ཡིད་མི་ཆེས་པ་ལྟར“ཅི་ཟེར། ཁྱོད་ཀྱིས་རོགས་བྱེད་རྒྱུ་ཨེ”ཞེས་དྲིས། “ཨ་ཅེ། བྱིས་པ་དམར་འབྱར་གཉིས་གཉོར་རྒྱུ་དེ་ལས་སླ་བོ་ཞིག་མ་རེད”ཟེར་བར། “གླེན་མ་འདི། དེ་ངོ་མ་ཡིན་མིན་སུས་ཤེས། དེང་སང་རྫུན་བཟོས་ནས་མགོ་གཡོག་མཁན་མང་པོ་ཡོད”གསེར་མཚོས་མེ་ལོང་ནང་ལ་བལྟ་ཞོར་དེ་ལྟར་བཤད། “ངོ་མ་མིན་ན་དཔེ་ཆའི་སྟེང་འགོད་མི་སྲིད”སྒྲོལ་མས་དེ་ལྟར་ཚིག་ཐག་ཆོད་པ་ལྟར་སྨྲས་རྗེས། “ཨ་ཅེ། བྱིས་པ་མཚེ་ཞིག་སྐྱེ་རྒྱུ་ནི་ཇི་འདྲའི་བདེ་སྐྱིད་ཅིག་རེད་ཨང་། ངས་རང་ལའང་ནམ་ཞིག་མཚེ་ཞིག་ཡོད་ན་སྙམ་ནས་ལན་རེར་རྨི་ལམ་དུ་རྨི་ཡི”ཞེས་བཤད་པར། གསེར་མཚོས་གདོང་ལ་ཡག་ལས་བྱེད་བཞིན་པ་མཚམས་བཞག་ཏེ་མོ་ལ་ཡུད་ཙམ་བལྟས་རྗེས། སླར་ཡང་མུ་མཐུད་མཛེས་བཟོ་བྱས་ཤིང་མེ་ལོང་དུ་ལྟ་ཞོར་སྐྲ་ལོའི་ལན་བུ་ཡང་བསྐྱར་ཐེངས་ཤིག་ཤད་བྱུང་། དེ་ནི་ཁ་དོག་དམར་སེར་དུ་བྱས་ཡོད་པའི་ལན་བུ་ཞིག་སྟེ། མཇམ་ཞིང་མཉེན་ལ་ལྷོད་བག་ལྡན། “ཁ་སང་གི་མིག་ཤེལ་ཅན་དེ་དུད་འགྲོ་ཞིག་དང་ཏན་ཏན་འདྲ་བོ་འདུག ངའི་སྐྲ་གསིག་འཐེན་བཅོ་བརྒྱད་བྱས་བྱུང་། ཨ་ན་ན་་་ ་་་ ངོ་མ་དུད་འགྲོ་རང་རེད”ཟེར་ཅིང་དེ་ནས་ཕྱེ་ལེབ་དབྱིབས་ཅན་གྱི་སྐྲ་འཛིན་དེས་བསྡམས་སོང་། “ད་ལན་ངས་དངུལ་ཅུང་ཟད་ཙམ་ཁྱིམ་ཚང་འདིར་ངེས་པར་བསྐུར་དགོས”སྒྲོལ་མས་ཨུ་ཚུགས་མཐར་སྐྱེལ་བྱས་པས་གསེར་མཚོས་ཀྱང“རང་གིས་ལྟོས། ལོ་མཇུག་ཏུ་སྐུ་འབུམ་ལ་མཇལ་སྐོར་ཞིག་ངེས་པར་ལེན་དུ་འགྲོ་དགོས་པས། དེའི་རྩིས་ཡོད་པར་གྱིས། ཁྱོད་ཀྱིས་ཐེངས་སྔོན་མར་ཡང་མི་དམངས་སྨན་ཁང་གི་ནད་པ་རྒྱུས་མེད་དེར་སྨར་རིན་སྟེར་རོགས་བྱས། ད་དུང་རང་གི་ཕ་རྒན་ལའང་དངུལ་བསྐུར་དགོས་པ་མིན་ནམ། རང་གིས་རང་ཁ་སོས་ཀྱིན་མེད་པར། གཞན་ཁ་གསོ་བྱེད་ཞིག་ཁྱོད་ལ་མི་མཛའ་ཨང”ཟེར། སྐབས་དེར་གསེར་མཚོས་སྔོན་ཆད་སྒྲོལ་མས་མོ་ལ་ཁོ་མོ་བཙའ་སྐབས་མཚེ་མ་ཞིག་ཡིན་ཚུལ་དང་ཁོ་མོ་བཙས་ནས་ཁྱེའུ་གཉིས་པ་དེ་བཙའ་སྐབས་སུ་ཨ་མ་གློ་བུར་དུ་ན་ནས་བཙའ་མ་ཐུབ་པར་མ་བུ་གཉིས་ཀ་ཤི་བ་བཤད་མྱོང་བ་ཡིད་ལ་འཁོར་ནས། ད་ལན་བཤད་པའི་སྐད་ཆ་ཅུང་བཙན་སོང་སྙམ་སྟེ། “མི་ཞིག་གི་སྲོག་སྐྱོབ་པའི་ཡན་གྱི་དགེ་བ་ཞིག་གང་ན་ཡོད། ངས་ནི་བསམ་པའི་སྟེང་ནས་ཁྱོད་ལ་རྒྱབ་སྐྱོར་བྱེད་དོ”ཟེར། སྒྲོལ་མས་གསེར་མཚོ་ལ་སྐུར་ཡུལ་གང་དང་ཇི་ལྟར་སྐུར་ཚུལ་གསལ་བོར་དྲིས་རྗེས། “དེས་ན་རྒྱ་རྒན་མར་ཅི་ཟེར”མོས་ཅུང་སེམས་ཁྲལ་དང་བཅས་གསེར་མཚོ་ལ་བལྟས། མོའི་དྭངས་ཤིང་གཙང་བའི་ཁྲ་ཆུང་གི་མིག་ཟུང་དེས་ནམ་རྒྱུན་ལྟར་རྒྱུ་མཚན་ཅི་ཡང་མེད་པར་གསེར་མཚོ་ལ་བཙལ་ན་མཛུབ་མོ་གཟུག་ས་མེད་པའི་རྒྱང་རིང་རྒྱང་རིང་དེ་དྲན་ཏུ་བཅུག གསེར་མཚོས་སྒྲོལ་མའི་མིག་འོད་དེ་ལས་མྱུར་བར་གཡོལ་ཏེ་ཕྱི་རོལ་ཏུ་ལྟ་བཞིན“མོ་ལ་ངས་བཤད། སྨན་ཞིག་ཉོ་རུ་བུད་སོང་ཟེར་ཆོག མོས་ད་ལྟ་ཁ་སང་ཡོང་བའི་སི་ཁྲོན་གྱི་རྒྱ་མོ་དེར་ཁ་བརྡ་བཤད་ཀྱིན་འདུག་པས་འདིར་ཡོང་མི་སྲིད། ད་མྱུར་དུ་སོང”ཟེར་ཅིང་། ཡང“འུ་གཉིས་མི་འགྱངས་བར་གནས་འདི་དང་འབྲལ”ཞེས་སྒྲོལ་མའི་མགོ་ལ་བརྩེ་བ་དང་བཅས་བྱིལ་བྱིལ་ཐེངས་ཤིག་བྱེད་ཞོར་དེ་ལྟར་ལབ། “འུ་གཉིས་མི་འགྱངས་བར་གནས་འདི་དང་འབྲལ”ཞེས་པ་ནི་ཁོ་གཉིས་མ་གཏོགས་མེད་སྐབས་དང་ཡང་ན་གསེར་མཚོ་ཉལ་ཁར་དུས་རྒྱུན་སྒྲོལ་མ་ལ་བཤད་པའི་སྐད་ཆ་ཞིག་སྟེ། དེ་ནི་དུས་ཚོད་ཀྱི་ཅོང་དང་འདྲ་བར། ཐོག་མའི་ཆར་སྒྲོལ་མའི་རྣ་བར་ལྷིང་ལྷིང་གསལ་མོད། ཡུན་གྱིས་བྲག་ཅ་བཞིན་རྒྱང་ནས་རྒྱང་ཏུ་ཕྱིན་ཏེ་མཐར་སྟོང་བའི་དབྱིངས་སུ་འཐིམས། སྒྲོལ་མ་སྐུར་ཏུ་འགྲོ་རྩིས་ཀྱིས་སྒོར་བུད། ནམ་མཁའ་ནི་སྔོ་ཞིང་དྭངས་ལ་རྒྱང་རིང་ན་སྤྲིན་ཕུང་འགའ་བལ་བསེད་པ་བཞིན་སྲབ་ཅིང་གཡེང་། ཁྲི་གདུགས་ཉི་མ་མཐོ་རུ་འཕགས་ནས་དྲོད་ལམ་མེར་དགུན་ཟླ་འདིའི་དངོས་པོ་ཡོད་ཚད་ལ་བརྩེ་བ་འཛིན། ཉི་འོད་ཀྱི་ཚ་དྲོད་འཛིན་པའི་ཟེར་མ་རེ་རེ་སྒྲོལ་མའི་ལུས་ཀྱི་བ་སྤུའི་བུ་ག་རེ་རེར་སིམ་པས་བདེ་བ་སྔར་མ་མྱོང་བ་ཞིག་བྱིན་ཏེ་སླར་ཡང་སྐྲ་འཇིལ་ལིར་ཆགས་ཤིང་མིག་ཟུང་སྒོར་ལ་གྲུང་ཤ་དོད་པ། སྣའི་གཟེངས་མཐོ་བའི་སྐྱེས་པ་དེ་རེས་འཆར་རེས་ནུབ་བྱས། མོ་རང་དལ་མོར་སྔོན་ཏུ་ཆས་སྐབས། ལམ་འགྲམ་ན་རྩེ་བཞིན་པའི་བྱིས་པ་ཞིག་གིས་ཤོག་སྦག་ཞིག་སྦར་ནས་སྒྲོལ་མའི་སྟེང་དུ་འཕངས། མོས་དངངས་འཚབ་དང་བཅས་མགོ་བོ་བསྐྱོར་ནས་བྲོས་པས། བྱིས་པ་ཚོ་མ་རབས་ངང་དགོད་ཞོར“ཧ་ཧ་ཧ་་་ལྟོས་དང་ལྟོས་དང་། བྱ་མོ་ལྟར་རྒྱུགས་གིན་འདུག”ཟེར། གད་སྙིགས་ཀྱིས་ཁེངས་པའི་གྲོང་ཁྱེར་ཆེན་པོ་འདིར་བོད་མི་འདུ་ས་ཆེས་ཆེ་ཤོས་ནི་སྲང་སྣེ་འདི་ཡིན་པས། སྲང་ལམ་གྱི་གཡས་གཡོན་དུ་བོད་མིའི་ཟ་ཁང་དང་ཚོང་ཁང་། ཇ་ཁང་གིས་ཁེངས་ཤིང་། ཕྱོགས་སོ་སོ་ནས་འོངས་པའི་མི་རྣམས་ལ་ལ་ཚོང་རྫས་ཀྱི་གོང་གཏམ་པ་ལ་བྲེལ་ཅིང་ལ་ལ་ཟ་ཁང་གང་དུ་འགྲོ་མིན་བགྲོ་ཞིང་། ལ་ལ་ནི་དུས་ཚོད་ཟེར་བའི་གཞན་གྱིས་གསེར་དུ་ལྟ་བ་དེ་ཁོ་རང་གིས་ར་གན་དང་ཐ་ན་ར་གན་ཆག་རོ་ཙམ་དུའང་མི་ལྟ་བ་ལྟར་ཕྱོགས་ཅི་རིགས་ལ་གཡེང་ནས་འདུག ལམ་འགྲམ་གྱི་ཟ་ཁང་གི་སྒོར་ཞབས་ཞུ་མ་ཞིག་གིས་ཇ་ལྷག་བཟུང་ཏེ་སྒོར་བུད་ཅིང་ནང་དུ་འཛུལ་བཞིན་པའི་སློང་མཁན་རྒན་མོ་དེར་“རྫོབ་ཏོ་འདི་ཚོར་སུན་པ་ལ། མི་འདུག དེ་རིང་འགྲུལ་བ་མི་འདུག” ཅེས་སྐད་ཅོར་བརྒྱབ་ཅིང་ཕྱིར་དེད། མོས་ལམ་འགྲམ་ན་འགྲོ་བཞིན་པའི་སྒྲོལ་མ་མཐོང་བས་ཇ་ལྷག་གི་ཤོག་སྣོད་དེ་ཤར་གྱིས་འཕངས་ཤིང་སྒྲོལ་མའི་ལྷམ་མགོར་ཕོ། སྒྲོལ་མས་ཞབས་ཞུ་བར་ཅི་ཡང་མི་ཟེར་བར་དེ་ལས་ལྡོག་སྟེ་མི་གཞན་གྱིས་མཐོང་སོང་མིན་ལ་ལྟ་བ་ལྟར་འཚབ་འཚུབ་གྱིས་ཕར་བལྟ་ཚུར་བལྟ་ཞིག་བྱས་རྗེས་མགོ་བོ་དུད་དེ་མྱུར་བར་སྔོན་དུ་ཕྱིན། ཞབས་ཞུ་མས་སྤྲང་པོ་དེར་སྐད་མཐོན་པོས“ཝ་ཡེ། ཁྱོད་ཚོས་སྒོར་མོ་འཚོལ་ཚུལ་ཀྱང་ཤེས་ཀྱི་མི་འདུག སྒོར་མོ་འཚོལ་ན་བྱ་མོ་ལྟར་ཉལ་ནས་འཚོལ་དགོས་རེད་དཱ”ཞེས་ཧབ་ཆ་དང་བཅས་བཤད། ཁང་ཤར་དེའི་སྣེ་ཡི་ཚོང་ཁང་བརྒྱུད་སྐབས་རླུང་བུ་ཞིག་ཐོལ་གྱིས་གཡུགས་ནས་མོའི་ཁ་རས་སྲབ་མོ་དེ་ཁུར་སོང་། མོས་དེའི་རྗེས་བསྙེགས་ནས་བྱིན་པའི་ཚེ། ཁ་རས་དེ་ཏག་ཏག་ལམ་སྣེའི་ཕ་རོལ་གྱི་ལྷམ་འཕྱིད་མཁན་དེ་ཚོའི་གམ་དུ་ལྷུང་། སྐབས་དེར་དུ་བ་འཐེན་གྱིན་པའི་ལྷམ་འཕྱིད་མཁན་ཞིག་གིས་ཁ་རས་ཤིག་རླུང་གིས་ཁུར་ནས་མདུན་གྱི་འཕྱིད་རོགས་དེའི་གམ་དུ་ལྷུང་བ་མཐོང་ནས། “ཝ་ཡེ། དེ་ཡར་ལ་ལོངས་དང”ཟེར་ཅིང་། དེ་ཚུར་ཡོང་བཞིན་པའི་སྒྲོལ་མའི་ཡིན་པ་ཤེས་རྗེས། མྱུར་དུ“དེ་ང་ལ་བྱིན་དང་ང་ལ་བྱིན་དང”ཟེར་བ་དང་། རྒྱབ་ཏུ་ཁོམ་ནས་ཡོད་པའི་འཕྱིད་རོགས་གཞན་ཞིག་གིས་དེའི་མུར་རྣམ་རིག་ཀྲོག་ཀྲོག་གིས“དེ་ང་ལ་གཡུག་དང་ང་ལ་གཡུག་དང”ཟེར་བ་དང་། ཡང་གཞན་ཞིག་གིས“ང་ལ་གཡུགས་ཤོག་ང་གཡུགས་ཤོག”ཟེར་བས། བྱིས་པ་ཚོའི་དཀྱིལ་དུ་རྩེད་ཆས་གསར་བ་ཞིག་བཞག་པ་ལྟར་ཁོ་ཚོས་ཧབ་ཆ་དང་རྩེད་མཚར་ངང་གཅིག་གིས་གཅིག་ལ་གཡུགས། དུ་འཐེན་ལྷམ་འཕྱིད་མཁན་དེས་ཧབ་ཆ་བྱེད་ཞོར། ཇ་དྲེགས་ཆགས་པའི་ཤེལ་གྱི་ཇ་ཕོར་ཞིག་གི་ངོས་ལྟ་བུའི་སོ་སེར་ནག་དེ་བསྟན་ནས“ཁྱོད་ཀྱིས་ཁ་པར་ཨང་གྲངས་ང་ཚོར་སྟེར་ན། ངས་དེ་འཕྲལ་ཁོ་ཚོའི་ལག་ནས་བླངས་ཏེ་ཁྱོད་ལ་སྟེར”ཞེས་དཔའ་བའི་ཉམས་དང་བཅས་གམ་ན་ཞུ་བ་བྱེད་བཞིན་པའི་སྒྲོལ་མ་ལ་བཤད། སྐབས་དེར་ལམ་འགྲམ་གྱི་མི་མང་པོས་ཁོ་ཚོར་བལྟས་འདུག་པས། སྒྲོལ་མ་ངོ་ཚ་ནས་ཁ་རས་བསྐྱུར་ཏེ་བརྒྱུགས། མོ་རང་ཕྱི་ལ་འོངས་ཐེངས་ཉུང་ནའང་། ཕྱི་ལ་འོངས་ཐེངས་རེར་ལམ་འགྲམ་གྱི་སྡོང་རྒན་དེར་རྒྱབ་བསྙེས་པའི་སློང་མོ་བ་རྒད་པོ་དེས་ལྷད་མེད་ཀྱི་འཛུམ་གྱིས་བལྟ་ཞིང་། ལག་གི་པི་ཝང་དཀྲོལ་ནས་དབྱངས་རྟ་ཤིན་ཏུ་མཚུངས་པའི་རྡུང་ལེན་རེ་གཉིས་ལེན། རྡུང་ལེན་གྱི་དབྱངས་རྟ་དང་རྒད་པོ་དེའི་གདོང་གི་གཉེར་མ་གཉིས་ཀྱིས་གསེར་མཚོས་མོས་མིག་ཟུང་ལ་བལྟས་པ་བཞིན་མོ་ལའང་རྒྱང་རིང་རྒྱང་རིང་ཞིག་དྲན་ཏུ་འཇུག་ཅིང་། གསེར་མཚོས་མོའི་མིག་ཟུང་ལ་གཡོལ་བ་བཞིན་མོས་ཀྱང་ཉན་ཙམ་གྱིས་མྱུར་ཏུ་བརྒྱུད་ནས་འགྲོ་བར་བྱེད། མོས་རྒྱང་རིང་དྲན་ཏུ་འཇུག་མཁན་དེ་བརྒྱུད་ཁར་གོམས་ལོབས་ལྟར་མདུན་གྱི་དངུལ་འཇོག་སའི་སྣོད་དེར་སྒོར་སིལ་མ་རེ་འཕེན། ད་རེས་སྒོར་སིལ་མ་འདྲ་མ་རྙེད་པས་མོས་ཟུར་ལྔའི་སྐར་མའི་དབྱིབས་ལྟར་བལྟབས་ཡོད་པའི་ལྔ་ཤོག་ཞིག་འཕངས། སྐབས་དེར་མི་གཉིས་ཀྱིས་མོའི་ལྟག་རྒྱབ་སུ“ལྟོས་དང་། འདི་ཚོ་སྐོར་གཅིག་ཡིན་པ་ཐག་གིས་ཆོད”ཟེར་བར། ཅིག་ཤོས་དེས“མགོ་གཡོག་མགོ་སྐོར། ཕཱེ”ཟེར། སྒྲོལ་མ་མུ་མཐུད་དུ་མདུན་དུ་བསྐྱོད། མཐོང་ལམ་མཆི་མས་མོག་པོར་བྱས།
(མཆོད་མེའི་པར་དབང་གཞན་གྱིས་དགོལ་མི་རུང)

རྩོམ་ཁུངས། ངེད་དྲ་བ།
