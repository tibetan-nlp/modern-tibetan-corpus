ངའི་རྨི་ལམ་དང་སློབ་དཔོན། ད་དུང་མཛེས་མ།
ཀླུ་སྨྱོན་ཧེ་རུ་ཀ

དེང་སྐབས་ང་ལ་ལོ་ངོ་བཅུ་བདུན་རིང་ལྷགས་པའི་དྲི་བ་གཅིག་གིས་གཙེ་བཞིན་འདུག དེ་ནི་ལོ་ངོ་བཅུ་བདུན་སྔོན་སྐུ་གྲོངས་པའི་ངའི་སློབ་དཔོན་ཞིག་དུས་རྒྱུན་ངའི་རྨི་ལམ་ནང་ཕེབས་འོངས་པ་དེ་རེད། ཁོང་སྐུ་ན་གཞོན་དུས་རབ་ཏུ་བྱུང་སྟེ་ནང་ཆོས་སློབ་གཉེར་གནང་། རྗེས་སུ་བླ་བྲང་བཀྲ་ཤིས་འཁྱིལ་དུ་ཕེབས་ནས་སློབ་གཉེར་ཕར་ཕྱིན་མ་རྫོགས་བར་དུ་གནང་། རིག་གསར་སྐབས་ང་ཚོའི་གྲོང་པའི་ནང་དུ་བཞུགས། ངའི་ཕ་རྒན་གྱིས་བརྗོད་པ་བཞིན་ཁོང་སྐུ་ཚེ་གང་བོར་ཞལ་རས་འཛུམ་གྱིས་ཁེངས་པ་ཞིག་ལས་ནམ་ཡང་མི་ལ་ངོ་ནག་པོ་དེ་འདྲ་སྟོན་སྲོལ་མེད། གལ་སྲིད་ཁོང་གིས་དེ་རིང་མི་གསར་བ་གཅིག་ལ་ཐུག་པ་ཡིན་ན་ལོ་བཅུའི་རྗེས་སུ་ཡང་མི་དེའི་མིང་དང་སྐད་ཆ་ཅི་བཤད་སོགས་དྲན་ཐུབ་པ་ཞིག་ཀྱང་འདུག ཁོང་གི་སྤུན་མཆེད་ལ་གསོས་ཕྲུག་བུ་བུ་མོ་གཉིས་ཡོད། བུ་མོ་དེ་ང་ལོ་བཅུ་གསུམ་ཡིན་དུས་ངས་ཆེས་ཐོག་མར་མཐོང་། དེ་དུས་མོ་རང་ལོ་བཅུ་གཅིག་ཙམ་ཞིག་རེད། མོ་མཐོང་ཙམ་ཉིད་ནས་ངའི་སེམས་པ་རང་དབང་མེད་པར་མོ་ལ་ཤོར་སོང་། བྱིས་པའི་སེམས་ཚོར་དྲག་པོ་དེ་ངའི་ཨ་མས་ཀྱང་ལམ་སེང་རྟོགས་ཏེ། གལ་སྲིད་ཁྱོད་རང་མོ་ལ་དེ་ཙམ་དགའ་ན་རྗེས་མ་ཁྱེད་རང་གཉིས་ཆེན་པོ་ཆགས་དུས་གཉེན་སྒྲིག་བྱེད་ཐུབ་ན་ཐང་གསུངས་མྱོང་། རྗེས་སུ་ང་གྲྭ་པ་བྱས་ཀྱང་ངའི་དགོན་པའི་སྟོད་ཕྱོགས་དང་དགོན་འདབས་ནས་བུ་མོ་འདིས་ཆུ་འཁུར་བ་དང་ཟོག་འཚོ་བ་གཉིས་ཀ་དགུན་དཔྱིད་ཀྱི་དུས་སུ་ཉི་མ་རེ་རེ་བཞིན་མཐོང་ཐུབ། ངའི་སེམས་པ་བུ་མོ་འདི་ལ་ཧ་ཅང་ཆགས། ང་དགེ་བཤེས་ཁོང་གི་ཤག་ཏུ་དཔེ་ཁྲིད་ལ་འགྲོ་ཐེངས་མང་པོ་ཞིག་ལ་བུ་མོ་འདིས་བྲང་གི་མྱོས་བུམ་ལྡེམ་བཞིན་ང་ལ་ཇ་འདྲེན་ཟས་འདྲེན་བྱེད། དེ་དུས་ངས་དགེ་རྒན་གྱིས་གསུངས་པའི་ལམ་རིམ་དང་ཕར་ཕྱིན་གྱི་ཚིག་གཅིག་ཀྱང་གོ་མི་ཐུབ་པར་རང་གི་སྙིང་དྲག་ཏུ་ལྡིང་བའི་སྒྲ་དེ་ཙམ་ཁོ་ན་ཞིག་ཐོས།
ཉིན་ཞིག་དགེ་བཤེས་ཁོང་གིས་ང་ཁོང་གི་སྤུན་མཆེད་གྱི་ཁྱིམ་དུ་མདོ་སྡེ་བརྒྱད་སྟོང་པ་ཀློག་གི་འགྲོ་རོགས་གསུངས་པར་ངས་དགའ་བཞིན་དུ་ལགས་སོ་ཞུས་ཤིང་ང་ལ་སེམས་ཁྲལ་ཐོལ་བ་ཞིག་ཀྱང་སྐྱེས། ངས་དེ་དུས་བརྒྱད་སྟོང་པ་ཞིག་དཔྱིད་ཉི་རིང་མོ་གཅིག་ལ་བཀླགས་ནས་ཚར་ཐུབ་ཀྱི་ཡོད་པས། བརྒྱད་སྟོང་པ་ཀློག་བཞིན་བསྡད་ན་ངས་རང་ཉིད་ཤི་མ་ཤི་མེད་པར་དགའ་བའི་བུ་མོ་དེའི་མཛེས་པའི་བཞིན་རས་ལ་ཅེར་ནས་འདུག་ཁོམ་ཞིག་གང་ན་ཡོད། ཉི་མ་འདི་ངས་ནམ་ཡང་བརྗེད་པར་དཀའ། ངའི་སྙིང་གི་མཛེས་མ་འདིས་དེ་རིང་ཟས་འདྲེན་ཇ་འདྲེན་བྱེད་དུས་ནམ་རྒྱུན་ཐོས་མ་མྱོང་བའི་མིད་པའི་ནང་ནས་ཕུག་རོན་ཆགས་པས་གཟིར་པའི་སྐད་དེ་དང་ཧ་ཅང་འདྲ་བ་ཞིག་གྲག་ཡོང་། ངས་ཐད་ཀར་མོའི་གདོང་ལ་ལྟ་མི་ཕོད་པར་གྱུར། ཡིན་ཡང་དགེ་བཤེས་ཚང་གི་མདུན་ནས་རང་ཚུགས་ཤོར་བའི་རྣམ་འགྱུར་ཅི་ཡང་མ་བསྟན།
དགེ་བཤེས་ཚང་གི་སྤུན་མཆེད་འདིའི་མིང་ལ་ཨ་ན་ཟེར། ང་བརྒྱད་ལོའི་ཉིན་གཅིག་ཁོ་རང་དང་ཆབ་ཆའི་མཁས་པ་གྲགས་ཅན་ཨ་ཁུ་དམ་ཆོས་ཟེར་བ་སོགས་མི་ཉི་ཤུ་རྩ་གྲངས་ཤིག་ངོ་ལོག་ཇག་པར་བརྩིས་ནས་འཛིན་བཟུང་གིས་ས་སྟོང་ཞིག་ཏུ་ཚང་མའི་ལག་གཉིས་རྒྱབ་ཏུ་བསྡམས་རྗེས་གྲལ་མཇུག་ནས་རེ་རེ་བཞིན་མེ་མདའ་གཞུས་ཏེ་དམར་གསོད་བཏང་། ཨ་ན་དང་དམ་ཆོས་གཉིས་གྲལ་མགོ་རུ་ཡོད་ཅིང་མཇུག་ནས་མེ་མདའི་སྒྲ་སྐད་རེ་རེ་དང་མཉམ་དུ་མི་རེ་ས་རུ་འགྱེལ་འགྲོ་ཞིང་། ཉི་མ་ལ་རུ་བཞུད་གྲབ་ཡིན་པས་གཡས་གཡོན་གྱི་གྲོག་རོང་དུ་གྲིབ་ནག་ཆེན་པོ་ཞིག་བབས་ཡོད། ཨ་ན་དང་དམ་ཆོས་གཉིས་ཀྱིས་རང་རང་གི་ཁ་ནང་གི་སོ་བཀོལ་ཏེ་གཅིག་གིས་གཅིག་གི་ལག་པ་རྒྱབ་ཏུ་བསྡམས་ཡོད་པའི་ཐག་པ་འཆོས། མི་བཅུ་ཙམ་དམར་གསོད་བཏང་ཟིན་ཞིང་། གསོད་རེས་ཁེལ་བ་དེས་ངུ་སྐད་དྲག་པོ་འདོན་བཞིན་ཞུ་བ་འཐེན། དེའི་གོང་གི་མི་དེས་ཁྲེལ་དགོད་དང་བཅས་མི་དེར། ང་ཚོ་དེ་རིང་སངས་རྒྱས་ཀྱི་བསྟན་པ་དང་སེམས་ཅན་གྱི་བདེ་སྐྱིད་ཀྱི་ཆེད་དུ་འཆི་གི་ཡོད་པས་ལྷ་བླ་མ་དཀོན་མཆོག་ཅིག་ཡོད་ན་ཚེ་ཕྱི་མར་སྐྱིད་ས་བདེ་ས་ཞིག་ཏུ་འགྲོ་བས་ཁྱོད་རང་འཇིགས་སྐྲག་སྐྱེ་དགོས་ཀི་མ་རེད་ཟེར་བཞིན་མིག་ནས་མཆི་མ་ཉིལ་ལེར་སོང་། སྐད་ཅིག་མ་དེའི་རིང་ཕན་ཚུན་གྱི་བཀྱིགས་ཐག་སོས་བཅད་ཟིན་པའི་ཨ་ན་དང་དམ་ཆོས་གཉིས་དུས་གཅིག་ཏུ་ཡར་ལངས་ནས་དགུང་ཁའི་གྲིབ་ནག་གིས་ཟིན་པའི་གྲོག་རོང་གི་ནང་དུ་བྲོས། དམག་མི་གཉིས་གསུམ་ཞིག་གིས་སྡིགས་དམོད་བྱེད་བཞིན་མེ་མདའ་དྲག་འཕེན་བྱས། ཁོ་གཉིས་ཕྱི་བལྟས་མེད་པར་རང་རང་སར་བྲོས། ལོ་ངོ་སུམ་ཅུ་སོ་ལྔའི་རིང་ལ་ཕན་ཚུན་གྱི་གནས་ཚུལ་ཅི་ཡང་མ་ཐོས། འདི་ལོ་སྟེ་སྤྱི་ལོ་གོ་བཞི་ལོར་གཞི་ནས་གཅིག་གིས་གཅིག་རྩད་ཆོད་ཅིང་མཁས་པ་གྲགས་པ་ཅན་ཨ་ཁུ་དམ་ཆོས་ཚང་ང་ཚོའི་དགོན་པར་ཡོངས་འཛིན་རྡོ་རྗེ་འཆང་ཚང་གི་སྐུ་མདུན་དུ་གསུང་ཆོས་གསན་པར་ཕེབས་དུས་ཁོང་གཉིས་ལྷན་དུ་འཛོམས། གནས་ཚུལ་འདི་རེ་ཞིག་གསར་འགྱུར་ཚ་བོ་ཞིག་ཏུ་གྱུར། ཨ་ཁུ་དམ་ཆོས་འདི་བས་པཎ་ཆེན་སྐུ་ཕྲེང་བཅུ་པ་ཚང་ཆབ་ཆར་ཕེབས་པའི་སྐོར་ལས་བརྩམས་ཏེ་རྟོགས་བརྗོད་སྙན་ངག་ཁྱད་དུ་འཕགས་པ་ཞིག་བརྩམས།
ལོ་གཅིག་གི་དབྱར་གནས་གྲོལ་བའི་དགག་དབྱེའི་ཉིན་ཞིག གྲྭ་པ་མང་ཤོས་རང་རང་གི་ཕ་མའི་ཁྱིམ་དུ་ཕེབས་སོང་། ང་དགོན་པའི་མདུན་རི་མཐོན་པོ་མཛེས་ཤིང་བརྗིད་པ་ཞིག་ཡོད་པའི་སྒང་ལ་འཛེགས་ནས་ཁམས་བསང་དཔེ་མེད་ཅིག་བྱས་རྗེས་ཕྱི་དྲོར་དགོན་པར་ལོག་པ་ན། དགོན་པའི་གཡས་ཕྱོགས་ཀྱི་འདབས་རོལ་དེར་དགེ་བཤེས་ཚང་གཅིག་བུར་རྒྱང་རིང་དུ་གཟིགས་བཞིན་བཞུགས་འདུག ཁོང་གིས་ང་མཐོང་བ་ན། ཡེ་ཤེས། ཁྱོད་དེ་རིང་གྲྭ་དམངས་དང་འདྲ་བར་ནང་དུ་མ་ལོག་གམ་གསུངས། ངས་ང་རི་སྒང་ལ་འཛེགས་པའི་སྐོར་ཞུས། ཁོང་གིས་དགྱེས་པའི་ངང་། ཡག་པོ་རེད། ང་ཚོ་གྲྭ་པ་རེ་རེར་ཙི་ཙིའི་ཚང་དང་འདྲ་བའི་ཕ་མའི་ཁྱིམ་རེ་ཡོད་པ་རེད་དེ། དེར་སོང་ན་ཡང་བདེ་སྐྱིད་ཅང་ཡོད་པ་མ་རེད། ཅེས་གསུངས།
ནམ་རྒྱུན་དགོང་མོ་རེ་རེ་བཞིན་གྲྭ་གཞོན་ཚོས་རང་རང་གི་གྲྭ་ཤག་གི་ཀླད་དུ་བུད་ནས་གྲུབ་མཐའ་དང་ས་ལམ་ལམ་རིམ་སོགས་སྐྱོར་སྐྱང་བྱེད་དུས། དགེ་བཤེས་ཁོང་འཆར་ཅན་ངའི་གྲྭ་ཤག་གི་འཁྲིས་སུ་ཕེབས་ནས་ཆུ་ཚོད་ཕྱེད་ཀ་རེར་ངས་སྐྱོར་བའི་གྲུབ་མཐའི་གཞུང་དེ་ཚོར་གསན་གྱིི་རེད། ངས་ཁོང་གི་སྐུ་མདུན་ནས་གཞུང་ཆེན་འགའི་དཔེ་ཁྲིད་ཞུས་མྱོང་།
རྗེས་སུ་དགེ་བཤེས་ཚང་ལོ་གཉིས་རིང་བསྙུན་ནས་ངོ་མཚར་བའི་རྟགས་དང་བཅས་ཏེ་སྐུ་གྲོངས། ཉིན་དེར་ཁོང་གི་སྤུན་མཆེད་ཀྱི་གསོས་ཕྲུག་སྟེ་ངའི་སྙིང་གི་བུ་མོ་དེའི་ངུ་སྐད་ཀྱིས་དབེན་དགོན་ཆུང་ཆུང་དེ་ཡོངས་སུ་དཀྲུགས། ཉིན་འགའི་རྗེས་སུ་ངའི་རྒྱ་གར་དུ་ཡོང་རོགས་དང་དགེ་བཤེས་ཚང་གི་ཚ་བོ་དཀོན་མཆོག་དང་ང་ཚོའི་མཛེས་མ་བྱམས་མཚོ་སྐྱིད། མོའི་ཕ་མ་མི་གཅིག་པའི་སྤུན་མཆེད་འཇིགས་ལྡང་སོགས་མི་འགས་དགེ་བཤེས་བསྟན་འཛིན་ཚང་གདན་འདྲེན་ཞུས་ནས་དགོན་པའི་གཡས་ཕྱོགས་ཀྱི་རི་ངོས་ཤིག་ཏུ་དགེ་བཤེས་ཚང་གི་སྐུ་གདུང་སྦྱིན་སྲེག་བྱས། ཉིན་དེར་ཉི་འོད་དྲོ་ཞིང་བྱ་རྒོད་མང་པོ་ཞིག་གིས་ཡུན་རིང་ལྡིང་སྐོར་བརྒྱབ། སྦྱིན་སྲེག་གྲུབ་རྗེས་དཀོན་མཆོག་དང་བྱམས་མཚོ་སྐྱིད་ང་རང་སོགས་མི་འགས་སྦྱིན་སྲེག་གི་ཐབ་ཀའི་ནང་ནས་དགེ་བཤེས་ཚང་གི་རུས་ཐལ་ཕྱོགས་གཅིག་ཏུ་བསྡུས་ཤིང་དགེ་འདུན་པ་ཚོས་རུས་ཆོག་གནང་གྲུབ་རྗེས་ང་ཚོའི་རུས་ཐལ་དང་འཇིམ་པ་བསྲེས་ནས་སཙྪ་བརྒྱ་ཕྲག་འགའ་བཞེངས། ཉིན་འགའི་རྗེས་སུ་དགེ་བཤེས་ཚང་ཁོང་གི་སྤུན་མཆེད་ཀྱི་གསོས་ཕྲུག་འཇིགས་ལྡང་གི་རྨི་ལམ་ནང་བྱོན་ཏེ་སང་ཉིན་ཁྱེད་རང་ངའི་ལུས་པོ་སྦྱིན་སྲེག་བྱེད་ས་དེར་ཤོག་དང་ངེད་གཉིས་ཐུག་གསུངས། རྨི་ལམ་ཧ་ཅང་གསལ་བོ་ཡིན་པ་ནི་ཉིན་མོར་མི་དང་མི་ཐུག་པ་ཇི་བཞིན་འདུག་ཟེར། སང་ཉིན་ཁོ་དེ་གར་སོང་ཡང་ཁོས་དགེ་བཤེས་ཚང་གི་བར་དོའི་སྐུ་ལུས་མ་མཇལ། ཉིན་འགའི་རྗེས་སུ་དགེ་བཤེས་ཚང་གི་དགེ་ཕྲུག་དཀོན་མཆོག་ངེད་གཉིས་ཐེངས་གཉིས་པར་རྒྱ་གར་དུ་བྲོས། ལྷ་ས་ནས་གྲོགས་བློ་གྲོས་དཔལ་བཟང་གིས་ལམ་ཁྲིད་ཡག་པོ་ཞིག་ངོ་སྤྲོད་བྱས་པ་དེས་ཁྲིད་ནས་ཧི་མ་ལ་ཡ་བརྒལ་ཏེ་བལ་ཡུལ་བརྒྱད་རྒྱ་གར་དུ་འབྱོར། ལོ་གཅིག་གི་རྗེས་ནས་བཟུང་དགེ་བཤེས་ཚང་ངའི་རྨི་ལམ་ནང་བརྒྱུད་མར་བྱོན། ལོ་དྲུག་གི་རྗེས་སུ་ང་ཨ་རིར་འབྱོར། རྨི་ལམ་ནང་བལ་ཡུལ་དང་རྒྱ་གར་ཚར་གཅིག་ཀྱང་མི་གཏོང་བར་དུས་རྟག་ཏུ་ཕ་ཡུལ་གྱི་དབེན་དགོན་དེ་རང་གཏོང་ཞིང་། དབེན་དགོན་དེར་བསླེབས་དུས་དགེ་བཤེས་ཚང་ལ་མཇལ་བ་ཐེངས་མང་རྨིས། མདང་དགོང་ཡང་སྐྱར་རྨི་ལམ་ནང་དགེ་བཤེས་ཚང་མཇལ་ཡང་སྔོན་དང་མི་འདྲ་བ་ཞིག་ནི་རྨི་ལམ་ནང་དུ་ངས་དགེ་བཤེས་ཁོང་གྲོངས་ཟིན་ཡོད་བསམས་ཀྱང་ཁོང་གྲོངས་མི་འདུག་བསམ་བཞིན་འདུག ཡིན་ཡང་དགེ་བཤེས་ཚང་དགུང་ལོ་བརྒྱད་ཅུར་བསླེབས་པའི་ཞལ་རས་ཅན་ཞིག་ཏུ་མཐོང་ཞིང་། ཞལ་རས་ཀྱི་སྐྱི་ལྤགས་ལ་རུལ་ཐིགས་ལྟ་བུའི་ཚོས་གཞི་སྔོན་པོ་དེ་འདྲ་ཞིག་མཇལ་རྒྱུ་འདུག གང་ལྟར་ང་རང་ལ་རྙིང་བཀའ་ས་དགེའི་དགེ་བའི་བཤེས་གཉེན་སུམ་ཅུ་ཙམ་ཞིག་ཡོད་ཀྱང་དགེ་བཤེས་འདི་བ་ཚང་དུས་རྒྱུན་རྨི་ལམ་ནང་མཇལ་ཡོང་བ་འདི་ག་རེ་ཡིན་ནམ།

རྩོམ་སྒྲིག་པ། དབང་མོ།

(མཆོད་མེའི་པར་དབང་གཞན་གྱིས་དགོལ་མི་རུང)



རྩོམ་ཁུངས། ངེད་དྲ་བ།
