རླུང་རྟ་ཡར་འགྲོ།
རྔ་བ་ཚེ་རིང་སྐྱིད།

༡
ཞོགས་པར་དེར། དུད་ཁྱིམ་རེ་རེའི་སྦྲའི་ཁ་ཚུབ་བར་ནས་དུ་བ་སྔོ་ལྷོག་ལྷོག་བྱེད་ཅིང་། གཡུ་འབྲུག་ཐང་ལ་འཁྱིལ་བ་ལྟར་མཎྜལ་ཐང་བརླན་སའི་རྩྭ་ཐང་ཆེན་མོའི་སྟེང་དུ་ཁྲ་ལྡེམ་མེར་ཆགས་འདུག མཚམས་རེར་ངེས་མེད་དུ་བཞུར་གྱིན་པའི་ཆུ་ཕྲན་དེའི་འགྲམ་ན་ཆུ་ལེན་བུ་མོ་འགས་ཟོ་བའི་ནང་དུ་སྐྱོགས་ཀྱིས་ཆུ་བཅུས་བ་དང་མཉམ་དུ་ཧབ་ཆ་བྱེད་ཀྱིན་འདུག
ཨ་ཅེ་ཆེ་བ་བསམ་གྲུབ་སྒྲོལ་མ་དང་ཨ་ཅེ་གཉིས་པ་སྒྲོལ་མ་མཚོ་གཉིས་ཀྱིས་ཨ་མ་ལ་ལག་རོགས་བྱས་ཏེ། རྩམ་ཁུག་དང་ཆུར་ཁུག མར། ཞོ་དང་ཅ་ནེ་སོགས་དོ་ཐོག་ནས་མར་སྒྱེད་རྩ་རུ་བླངས་ནས་ཞོགས་ཟས་ལ་གྲ་སྒྲིག་བྱེད་ཀྱིན་འདུག དུས་དེར། ཨ་ཕ་རིག་འཛིན་གྱིས་ཁ་ལག་གཙང་མ་ཞིག་བཀྲུས་ཏེ་མཆོད་ཁྲིའི་ཐོག་གི་སྐུ་གསུང་ཐུག་རྟེན་དང་སྐུ་པར། ཐང་ཁ་སོགས་ཀྱི་ཐོག་གི་ཐལ་རྡུལ་རྣམས་གཙང་མ་ཞིག་བྱས་པ་མ་ཟད། སྤོས་དང་བདུག་པ་སོགས་མཆོད་པ་གང་འཛོམས་ཤིག་འབུལ་རྗེས།“བླ་མ་ལ་སྐྱབས་སུ་མཆི།། སངས་རྒྱས་ལ་སྐྱབས་སུ་མཆི།། ཆོས་ལ་སྐྱབས་སུ་མཆི།། དགེ་འདུན་ལ་སྐྱབས་སུ་མཆི།།”ཅེས་སྐྱབས་འགྲོ་འདོན་བཞིན། ཐལ་མོ་སྤྱི་བོ་དང་མགྲིན་པ། སྙིང་ཁར་གསུམ་ལ་རེས་མོས་སུ་སྦྱར། པུས་མོ་གཉིས་དང་ལག་མཐིལ་གཉིས། དཔྲལ་བ་སྟེ་ཡན་ལག་ལྔ་བོ་ས་ལ་ཐུག་པར་བྱས་ནས་ཕྱག་གསུམ་འཚལ་སོང་།
ཨ་ཕ་རིག་འཛིན་གྱིས་ཕྱག་འཚལ་ཚར་བ་དང་མཉམ་དུ་སྒྱེད་པུའི་སྟེང་ན་འོ་ཇ་དཀར་པོ་ཡིན་པའི་ཇ་རྫ་མ་གང་བོ་ལྷོག་ལྷོག་ཏུ་གདུ་བཞིན་འདུག ཨ་ཕ་རིག་འཛིན་གྱིས་སྔོན་ཆད་བཞིན་ཕུ་ཐུང་གཉིས་ཐང་ལ་དྲུད་དེ།“ཨོཾ་ཨཱཿཧཱུཾ། ཨོཾ་ཨཱཿཧཱུཾ། ཨོཾ་ཨཱཿཧཱུཾ། བདག་སོགས་འཁོར་བཅས་ཚེ་རབས་ཐབས་ཅད་དུ།། དཀོན་མཆོག་གསུམ་དང་ནམ་ཡང་མི་འབྲལ་ཞིང་།། དཀོན་མཆོག་གསུམ་པོ་རྒྱུན་དུ་མཆོད་པ་དང་།། དཀོན་མཆོག་གསུམ་གྱི་བྱིན་རླབས་འཇུག་པར་ཤོག།།”ཞེས་ཅ་ནེ་ཡར་བཏེགས། ལག་གཡས་པས་མཐེབ་སྲིན་གྱིས་ཅ་ནེའི་ཁ་ནས་དཀོན་མཆོག་གསུམ་ལ་མཆོད་ལན་གསུམ་འཕངས།
ཨ་ཕ་རིག་འཛིན་གྱིས་ཇ་མཆོད་ཕུལ་ཚར་རྗེས། ང་ཚོས་གཞི་ནས་ཞོགས་ཟས་ལ་རོལ་བ་ཡིན། ཨ་མས་མ་སྐུལ་དང་བླངས་ངང་ཕུ་བོ་རྒྱ་མཚོ་དང་ཨ་ཕ་རིག་འཛིན་གཉིས་ལ་རྩམ་པ་དཀར་ཡོལ་གང་རེ་བསྲིངས། མོས“མགོ་ནག་རྩམ་གཟན་ཟེར་བ་འདི་ཅི་འདྲའི་བདེན་པ་ལ་ཨང་། འུ་ཚང་གི་རྩམ་པ་ཡང་ཚར་ལ་ཉེ”ཟེར་ཞོར་དུ་ངའི་ལག་ཏུ་རྩམ་པ་ཆུང་ཆུང་ཞིག་བརྫིས་ནས་བྱིན། “དཀོན་མཆོག་མཁྱེན། རྩམ་པའི་དྲིན་འདི་སུ་ལ་བཤད། རྩམ་པ་འདི་ཉི་མ་གཅིག་ལ་མ་ཟོས་ན་དྲན་སྲིད”ཅེས་ཨ་ཕ་རིག་འཛིན་གྱིས་དེ་ལྟར་ལབ།
“ཟས་རིགས་ཤིག་གི་ནང་ལ་ཆེས་དྲན་པ་ནི་ཟོག་ཤ་རེད”ཅེས་ཨ་མས་ལྕེ་བསྣར་ཞིག་བྱེད་ཞོར་དུ་དེ་ལྟར་ཟེར། དེར་ཨ་ཕས་ཀྱང“འོ་ལེ། དཀོན་མཆོག་གསུམ་པོའི་དྲིན་དུ་ད་ལོ་སྒོ་ཕྱུགས་ཁྲོད་དུ་གྱོང་གུད་ཅི་ཡང་མེད་པས། ད་ལོ་དབྱར་ཁ་ཡང་སྐམ་ཞིག་བཤའ་ཐུབ་ཚོད་རེད”ཟེར་བ་ན། ཨ་མས་མིག་གཉིས་འབྱེད་བཙུམ་མེད་པར“སེམས་ཅན་དྲིན་ཆེན་ཚོའི་དོན་དུ། ཨོཾ་མ་ཎི་པདྨེ་ཧཱུཾ། ཨོཾ་མ་ཎི་པདྨེ་ཧཱུཾ། ཨོཾ་མ་མ་ཎི......།”ཞེས་མ་ཎི་མང་པོ་ཞིག་བཏོན་བྱུང་།
ཞོགས་ཟས་རོལ་རྗེས། ཨ་ཕ་རིག་འཛིན་གྱིས་ཕུ་ཐུང་གཉིས་ཀ་ཐང་ལ་དྲུད་དེ་སྦྲ་སྒོར་བུད། ཉིན་དེར། སྔོ་བསངས་ནམ་མཁའི་དབྱིངས་སུ་སྤྲིན་པ་ལེབ་མོ་མཐེབ་མོ་ཙམ་ཡང་མེད་པར་གཡའ་དག་པ་ཞིག་ཏུ་སྣང་། “སང་ཉིན་གླིང་གི་བཞི་རྒྱལ་རེད། ང་ལ་བཞོན་རྟ་ཡང་མེད་པས། སྡེ་བའི་སྐྱེས་པ་ཚོ་དང་མཉམ་དུ་ལབ་རྩེ་གསོ་རུ་འགྲོ་དུས་ཅི་བྱ”ཞེས་ཨ་ཕ་རིག་འཛིན་གྱིས་སེམས་ཁུར་བྱེད་ཀྱིན་འདུག
“རྒོད་མ་རྐྱང་ལི་མ་ཡོད་རུང་དེ་བཞོན་ནས་འགྲོ་སྲོལ་ག་ལ་ཡོད”ཅེས་ཨ་མས་ཀྱང་སེམས་ཁུར་ཚད་མེད་བྱས་སོང་།
“ད་ཅི་ཞིག་བྱུང་རུང་། རྒོད་མ་རྐྱང་ལི་མ་ཞོན་རྒྱུ་ལས་ཐབས་གཞན་མི་འདུག”ཅེས་ཨ་ཕས་ཕུ་ཐུང་གཉིས་ཐང་ལ་འདྲུད་ཞོར་དུ་ཕྱིར་སྦྲ་ནང་དུ་འཛུལ་བྱུང་།
ལོ་དེར། ངེད་ཚང་གི་རྟ་ར་ལས་ཕོ་རྟ་བདུན་རྐུན་མས་ཁྱེར་དེ་རྩལ་ཡང་མ་ཆོད་པར་དེ་ལྟར་ལུས་འདུག་སྐད། ངེད་ཚང་གི་ཨ་ཕ་རིག་འཛིན་སྡེ་བའི་སྐྱེས་པ་ཚོ་དང་མཉམ་དུ་གླིང་གི་བཞི་རྒྱལ་ལ་ལབ་རྩེ་གསོ་རུ་འགྲོ་དུས་རང་ཉིད་ལ་དབང་ཆོག་ཆོག་གི་རྟ་ཕོ་ཞིག་མེད་པར་གྱུར་སོང་།
༢
ངེད་ཚང་གི་མིང་སྲིང་དྲུག་པོའི་ཁྲོད་ནས་ཆེས་ཆུང་ཤོས་དེ་ང་རང་ཡིན་པ་མ་ཟད། སློབ་གྲྭ་འགྲིམ་པའི་སྐལ་བ་ཐོབ་མཁན་དེ་ཡང་ང་རང་གཅིག་པུ་ཡིན། ང་རང་སློབ་གྲྭར་འགྲོ་ཉིན། ངེད་ཚང་གི་ཕ་མ་གཉིས་དང་ཨ་ཅེ་སོགས་ཀྱིས་ང་ལ་ལམ་པ་ལབ་རྩེ་བསྟོད་བསྟོད་ཅིག་བྱས་བྱུང་། ཨ་ཅེ་ཆེ་བ་བསམ་གྲུབ་སྒྲོལ་མས་ངའི་སྐྲའི་ལན་བུ་རེ་རེ་བཞིན་བསླེས་པ་དང་། ཨ་ཅེ་གཉིས་པ་སྒྲོལ་མ་མཚོས་ངའི་ཁ་ངོ་དང་སྐེ། ལག་པའི་ཕྱི་ནང་གི་ཚུལ་དྲེག་གཙང་མ་ཞིག་བཀྲུས་སོང་། དེ་དུས་ཨ་ཅེ་གསུམ་པ་བདེ་སྐྱིད་ནི་ངེད་ཚང་གི་ཟོག་རྫི་ཡིན། མོས་སྣ་ཁུང་ནང་དུ་སྣབས་འདོམ་པ་གང་དྲུད་འདུག་པ་དེ་འཇུབ་ཙམ་འཇུབ་ཙམ་བྱེད་ཅིང་། མགོ་བོ་ཕྲག་ཏུ་གཡོན་ཏེ་ཧ་ཅང་མི་འཐད་པའི་རྣམ་འགྱུར་ཞིག་སྟོན་བཞིན་ཟོག་རྫི་ལ་ཆས་སོང་། ཨ་ཅེ་བདེ་སྐྱིད་ཟོག་རྫི་ལ་འགྲོ་ཁར་མོས་ང་ལ་བདེ་མོ་ཙམ་ཡང་མ་བཞག་པར་ཤར་སེ་བུད་སོང་། ངས་ཀྱང་ཨ་ཅེ་བདེ་སྐྱིད་ལ་བདེ་མོ་ཙམ་ཡང་འཇོག་མ་ཐུབ་པ་དེ་ད་ལྟ་དྲན་ན། ད་དུང་འགྱོད་སེམས་དྲག་པོ་ཞིག་སྐྱེས་བྱུང་།
ཐེངས་ཤིག་ལ། ཨ་ཕ་རིག་འཛིན་གྱིས་ང་རང་སློབ་གྲྭར་བསྐྱལ་དགོས་པའི་འཕྲིན་བཟང་དེ་ཁྱིམ་མི་གང་བོར་ཁྱབ་བསྒྲགས་བྱས། ཨ་ཅེ་བཞི་བ་མེ་ཏོག་གིས་ཨ་ཕའི་འཕྲིན་བཟང་དེ་ཐོས་མ་ཐག མོ་རང་ཡང་སློབ་གྲྭ་ལ་འགྲོ་བའི་འདུན་པ་ཤིན་ཏུ་ཆེ་རབས་གླེང་ནའང་། ཨ་ཕ་རིག་འཛིན་གྱིས་མགོ་བོ་ཡན་གྱི་ལག་བརྡ་བྱས་ཏེ“ཁྱོད་དེ་འདྲའི་བུ་མོ་ཚེགས་ཡང་ཞིག་སློབ་གྲྭ་ལ་མངགས་སྲོལ་ག་ལ་ཡོད”ཟེར། “འོ་ལེ། ཁྱོད་མེད་ན་ཨ་མ་ང་ལ་འཕྲུལ་འཁོར་བསྐོར་རོགས་དང་འབུད་ཤིང་འཐུ་རོགས། ཆུ་ལེན་རོགས་མེད་པས། ཁྱོད་རང་སློབ་གྲྭར་མངགས་རྒྱུ་ལ་ཨ་མ་ང་རང་འཐད་པ་མིན”ཞེས་ཨ་མས་ཀྱང་མང་པོ་ཞིག་ལབ་བྱུང་། ཨ་ཅེ་མེ་ཏོག་གི་མགོ་ཕུ་བོ་རྒྱ་མཚོའི་ཕྲག་པར་བསྙེས་ཏེ“འོ་ན་ང་རང་ཕུ་བོ་རྒྱ་མཚོ་ལ་སྐྱེལ་མ་བྱེད་དུ་མངགས་ན་ཆོག་གམ”ཟེར། དེར་ཕ་མ་གཉིས་ཀྱིས་ཁས་ལེན་བྱས་ཏེ་མོ་རང་ཕུ་བོ་རྒྱ་མཚོ་ལ་སྐྱེལ་མ་བྱེད་དུ་མངགས།
ཨ་ཅེ་མེ་ཏོག་ཕུ་བོ་རྒྱ་མཚོ་ལ་སྐྱེལ་མ་བྱེད་དུ་འགྲོ་སྐབས། མོས“འདྲེ་མོ་མ། ཁྱོད་མེད་ན། ང་རང་སློབ་གྲྭ་ལ་འགྲོ་ཐུབ་པ་གདོན་མི་ཟ”ཞེས་བསམ་གཟས་ནས་ང་ལ་ཁ་གཉེར་སྣ་གཉེར་མང་པོ་ཞིག་བྱས་སོང་། ངས་ཀྱང་ཕྱིར་མོ་ལ་ཁ་གཉེར་སྣ་གཉེར་མང་པོ་ཞིག་བྱེད་མྱོང་ནའང་། ང་རང་སློབ་གྲྭ་འགྲིམ་པའི་ཉིན་དེར། ཨ་ཅེ་བཞི་བ་མེ་ཏོག་ཕུ་བོ་དང་མཉམ་དུ་རྫོང་ཐོག་ཏུ་བུད་སོང་། མོ་རང་ད་དུང་ཕྱིར་སླེབས་མི་འདུག་པས་ངའི་སེམས་སུ་སྟོང་སང་སང་དུ་གྱུར་བའི་ཚོར་བ་དེ་ད་དུང་དྲན་གསོས་ཀྱིན་འདུག ཉིན་དེར་ངའི་སེམས་སུ་གལ་སྲིད་ཨ་ཅེ་མེ་ཏོག་སློབ་གྲྭ་ལ་མངགས་ཡོད་ན། ཨ་ཅེ་ངེད་གཉིས་ཀྱིས་ལག་འགྲོས་བྱས་ནས་སློབ་གྲྭ་ལ་སོང་ན་ཅི་མ་རུང་སྙམ། མཚམས་རེར། གལ་སྲིད་ཨ་ཅེ་མེ་ཏོག་ཀྱང་སློབ་གྲྭ་ལ་འགྲོ་ཐུབ་ཚེ། ཨ་ཅེ་ངེད་གཉིས་ཀྱི་ཞྭ་དང་ལྷམ། རྐང་རྣམ། སྟོད་ཐུང་སོགས་ཆ་མ་བྱས་ཏེ་སོང་ན། སློབ་མ་གཞན་པ་ཚོས་ངེད་གཉིས་ལ་ཡིད་སྨོན་བྱེད་པར་ཐེ་ཚོམ་མེད་སྙམ། ཡང་མཚམས་ལན་རེར། གལ་སྲིད་ཨ་ཅེ་མེ་ཏོག་སློབ་གྲྭ་ལ་འགྲོ་ཐུབ་ཚེ། ཨ་ཅེ་ངེད་གཉིས་ཀྱིས་དཔེ་ཁུག་དང་སྨྱུག་སྒམ། ཞ་སྨྱུག འབྲི་དེབ་སོགས་ཨ་ན་མ་ན་ཡིན་སྙམ། ངས་དེ་ལྟར་བསམ་བཞིན་པའི་སྐབས་སུ། ཨ་མས་ཡར་སྔོན་ཉོས་ཡོང་བའི་ལྷམ་དང་ཞྭ་མོ། རྐང་རྣམ་དང་སྟོད་ཐུང་སོགས་ཨ་ཅེ་གཉིས་པ་སྒྲོལ་མ་མཚོའི་སྔོན་ལ་བཞག་སྟེ“འདི་དག་མོ་ལ་མགྱོགས་པོར་བརྗེས་ཤིག རིག་འཛིན་གྱིས་བསང་ཕུད་ཚར་མ་ཐག སློབ་གྲྭར་འགྲོ་རན་འདུག“ཟེར། ཉིན་དེར་ང་རང་ཡང་དགའ་དྲགས་སྟེ་ངའི་རྐང་བ་གཉིས་ཀྱིས་ས་ལའང་སྤོ་བཞིན་ཡོད་པ་ཚོར་མི་ཐུབ་པར“འོ་ཡ། ཨ་མ་མ་ལོ”ཟེར་ཞོར་དུ་ཨ་མའི་སྐེ་ལ་འཐམ། དེ་ནས་མཆུ་ཏོ་མདོང་མདོང་ངང་མོའི་འགྲམ་པར་འོ་ཞིག་བྱས་པ་ན། ཨ་ཅེ་ཆེ་བ་བསམ་གྲུབ་སྒྲོལ་མ་དང་ཨ་ཅེ་གཉིས་པ་སྒྲོལ་མ་མཚོ་གཉིས་ཀྱིས་ངའི་ཚུལ་དེ་མཐོང་བས། ཕན་ཚུན་ལ་མཆུ་སྟོན་བྱེད་ཅིང་སྐད་དམའ་མོ་བྱས་ཏེ་བགད་ཀྱིན་འདུག
“བླ་མ་རྗེ་བཙུན་སྒྲོལ་མའི་ལྷ་ཚོགས་ལ།། ཕྱག་འཚལ་སྐྱབས་མཆི་བདག་ཅག་སྒོ་གསུམ་གྱིས།། བྱ་བ་གང་བརྩམ་ཡིད་ལ་སྨོན་པ་ལྟར།། ལྷུན་གྱིས་འགྲུབ་པའི་རླུང་རྟའི་དངོས་གྲུབ་རྩོལ།། བླ་མ་རྗེ་བཙུན་སྒྲོལ་མའི་ལྷ་ཚོགས་ལ།། ཕྱག་འཚལ་སྐྱབས་མཆི་བདག་ཅག་སྒོ་གསུམ་གྱིས།། བྱ་བ་གང་བརྩམ......།”ཨ་ཕ་རིག་འཛིན་གྱིས་ཕུ་ཐུང་གཉིས་ཐང་ལ་འདྲུད་ཞོར་དུ་བསང་ཕུད། བསང་འབོད་བྱས། རླུང་རྟ་ཡང་མཆོད་ཀྱིན་འདུག ཨ་ཕས་མཆོད་པའི་རླུང་རྟ་རྣམས་བྱ་ཁྱུ་སྐོར་ཅིག་དང་འདྲ་བར་བར་སྣང་དུ་འཕུར་ཏེ་མཚམས་ངེས་ཅན་ཞིག་ལ་བསླེབས་རྗེས་ས་ལ་རང་བཞིན་གྱིས་བབས་བྱུང་། ཡིན་ནའང་། རླུང་རྟ་ཁ་ཤས་གྱེན་ནས་གྱེན་དུ་འཕུར་ཏེ་བར་སྣང་ནས་ལྡིང་སྐོར་བྱེད་པ་ལ་བལྟས་ན་ཨ་ཕ་ངེད་གཉིས་ལ་སྐྱེལ་མ་བྱེད་ཀྱིན་ཡོད་པ་དང་ཀུན་ནས་མཚུངས་ཏེ། ངེད་གཉིས་ཕ་ཡུལ་དུ་བྲལ་རག་བར་དུ་ཕྱིར་ས་ལ་གཏན་ནས་འབབ་རྒྱུ་མ་བྱུང་།
༣
དེ་ནི་ང་རང་སློབ་གྲྭ་སོང་ནས་ཟླ་བ་གཅིག་འགོར་བའི་ཉིན་ཞིག་ལ། ང་རང་སློབ་གྲོགས་རབ་གསལ་དང་པ་སངས་སྐྱིད་གཉིས་དང་མཉམ་དུ་རྩེད་མོར་གཡེང་བ་ཡིན། ཉིན་དེར་ཆར་བ་ཡང་འབབ་ཀྱིན་འདུག ངེད་ཚང་གི་ཨ་ཕ་རིག་འཛིན་ང་བསུ་རུ་སློབ་གྲྭའི་ནང་ལ་བསླེབས་བྱུང་། ཨ་ཕ་རིག་འཛིན་གྱི་སྐྲ་རིང་ཞིང་སུ་ལུ་ཡིན། ཆར་བ་འབབ་པ་དང་མཉམ་དུ་ཁོའི་སྐྲ་རྣམས་བརླན་འདུག་པ་ལ་བལྟས་ན། མི་ཞིག་གིས་སྟབས་བདེ་ཐུག་པ་ཞིག་ཆུ་ཁོལ་མོའི་ནང་དུ་སྤངས་ཡོད་པ་དང་འདྲ། སློབ་གྲོགས་རབ་གསལ་གྱིས་ཨ་ཕ་རིག་འཛིན་མཐོང་མ་ཐག གད་མོ་གཏིང་ནས་ཤོར་སོང་། དེ་བཞིན་དུ་སློབ་གྲོགས་པ་སངས་སྐྱིད་ཀྱིས་ཀྱང་ཨ་ཕ་རིག་འཛིན་གྱི་སྐྲ་ལ་བལྟས་ཏེ་བགད་ཀྱིན་འདུག ངས་སློབ་གྲོགས་རབ་གསལ་དང་པ་སངས་སྐྱིད་གཉིས་ཀྱིས་ཚུལ་དེ་མཐོང་མ་ཐག སེམས་ཀྱིས་མ་བཟོད་པར་ཁོང་གཉིས་ལ་ཁ་གཉེར་སྣ་གཉེར་བྱས་པ་ཡིན། ཨ་ཕ་རིག་འཛིན་ངའི་གམ་དུ་ཡོང་ནས་ཁོས་ངའི་མགོ་ལ་བྱིལ་བྱིལ་འགའ་བྱས། དེ་ནས་སློབ་གྲོགས་རབ་གསལ་དང་པ་སངས་སྐྱིད་གཉིས་ལ་བལྟས་ཏེ“ཁྱེད་གཉིས་སུ་ཚང་གི་ཡིན”ཞེས་དྲིས་པ་ན། སློབ་གྲོགས་རབ་གསལ་གྱིས་ཨ་ཕ་རིག་འཛིན་གྱི་སྐྲ་ལ་ཡང་ཡང་བལྟས་ཏེ“རྒད་པོ་མགྱོགས་ཐུག་མགོ། ཧ་ཧ......”ཟེར་ཞོར་དུ་བྲོས་སོང་། སློབ་གྲོགས་པ་སངས་སྐྱིད་ཀྱིས་ཀྱང“རྒད་པོ་མགྱོགས་ཐུག་མགོ། ཧ་ཧ......”ཟེར་ཞོར་དུ་རབ་གསལ་གྱི་རྗེས་སུ་བྱ་འཕུར་བ་ལྟར་བྲོས་སོང་ ཨ་ཕ་རིག་འཛིན་དགོད་ཞོར་དུ“དེས་ན་ངེད་ཚང་ལ་མགྱོགས་ཐུག་འཐུང་དུ་ཤོག”ཅེས་ཟེར།
ལོ་ངོ་གསུམ་གྱི་ཡར་སྔོན་དུ། ང་རང་མཐོ་འབྲིང་ལོ་རིམ་གསུམ་པར་བསླེབས་པའི་སློབ་མ་ཞིག་ཡིན། ཞོགས་པ་ཞིག་ལ། ཨ་ཕ་རིག་འཛིན་གྱིས་ཕུ་ཐུང་གཉིས་ཐང་ལ་འདྲུད་ཞོར་དུ་ཟོག་རྣམས་ཆུའི་ཕ་རོལ་གྱི་རི་བོ་ཆུང་ཆུང་དེའི་སྒང་ལ་བསྐྱལ་བཞིན་འདུག ཨ་ཅེ་མེ་ཏོག་གིས་ང་ལ“ཁྱོད་ཀྱིས་ཨ་ཕ་ལ་རོགས་བྱོས་ཤིག”ཟེར། ངས་ཕྱིར་ཨ་ཅེ་མེ་ཏོག་ལ“འོ་ཡ”ཞེས་ལབ་རྗེས། ཨ་ཕ་རིག་འཛིན་དང་མཉམ་དུ་ཟོག་རྣམས་དེད་ནས་སོང་བ་ཡིན།
ལོ་དེར་ངེད་ཚང་གི་སྒོ་འགྲམ་གྱི་ཆུ་བོ་ཆུང་ཆུང་དེའི་ཁར་དར་ཆགས་འདུག བྱིས་པ་མང་པོ་ཞིག་ཞོགས་པར་སྔ་མོ་ནས་ལངས་ཏེ་དར་ཞུད་བྱས་ནས་རྩེད་མོ་གཡེང་ཡོད། ཨ་ཕ་རིག་འཛིན་ང་ལ་ཁེན་ནས་གོམ་པ་ཁྱར་ཁྱོར་ངང་དར་ཐོག་ནས་ཆུ་བོའི་ཕལ་རོལ་དུ་སོང་བ་ན། དར་ཞུད་བྱེད་ཀྱིན་པའི་བྱིས་པ་ཞིག་གིས“རྒད་པོ་འདི་གྱོལ་ནས་འགྲོ་བཞིན་འདུག ངོ་མ་སྙིང་མ་རྗེ”ཟེར།“འོ་ལེ། ཁོའི་སྐྲ་ཚུགས་ནི་མགྱོགས་ཐུག་སྤངས་མ་ཞིག་དང་འདྲ”ཞེས་བྱིས་པ་གཞན་ཞིག་གིས་དེ་ལྟར་ལབ་མ་ཐག དར་ཞུད་བྱེད་ཀྱིན་པའི་བྱིས་པ་ཚོ་མགྲིན་གཅིག་ཏུ་བགད་སོང་། ཨ་ཕ་རིག་འཛིན་དགོད་ཞོར་དུ“ངའི་མགོ་ན་མགྱོགས་ཐུག་མང་པོ་བཏང་ཡོད”ཅེས་ཟེར། དེ་དུས་ཨ་ཕ་རིག་འཛིན་གྱི་སྐྲ་དེ་འདྲའི་མི་རིང་མོད། སྔར་བཞིན་སྐྲ་སུ་ལུ་ཡིན་པས། ངའི་སེམས་སུ་བྱིས་པ་དེ་དག་གད་མོ་ཤོར་བ་ལ་ཁག་མི་འདུག་སྙམ།
ལམ་བར་ནས་ཨ་ཕ་རིག་འཛིན་གྱིས་ང་ལ་སློབ་སྦྱོང་གི་ཕྱོགས་ནས་ཁ་ཏ་སློབ་གསོ་མང་པོ་ཞིག་བྱས་བྱུང་། ཁོས་ང་ལ“ཁྱོད་ཀྱིས་མཐོ་རྒྱུགས་ལ་རྒྱུགས་འཕྲོོད་སོང་ན། སློབ་གྲྭ་གང་ལ་འགྲོ་དགོས་པ་དང་། མཐོ་རྒྱུགས་ལ་རྒྱུགས་མ་འཕྲོད་ན་ཡང་སློབ་གྲྭ་འགྲོ་སར་རྙེད་སྲིད་དམ་སོགས་ལ་བསམ་བློ་མི་གཏོང་བར། མིག་སྔར་དམིགས་པ་རྩེ་གཅིག་གིས་སློབ་སྦྱོང་ལ་འབད་འབུངས་ཧུར་ཐག་བྱོས་དང་། ལམ་ནི་ཅིས་ཀྱང་ཡོད་ངེས”ཟེར། ཨ་ཕ་རིག་འཛིན་གྱི་སྐད་ཆ་དེ་དག་གིས་ངའི་ཡ་ཆུང་སེམས་ཀྱི་ཁུར་བོ་བརྒྱ་ཆ་བདུན་ཅུར་ཇེ་ཡང་དུ་བཏང་སོང་། ཁོས་ད་དུང་ང་ལ“ཁྱོད་ཀྱིས་ནམ་ཞར་བོད་ཡིག་སྦྱོངས་དང་མ་འོངས་པར་ལས་བྱེད་པ་ཞིག་ལ་འགྱུར་མ་ཐུབ་རུང་ཁྱོད་ལ་ལེ་འདེད་བྱེད་མཁན་མེད”ཟེར།
བོད་ཡིག་ཡག་པོ་ཞིག་སྦྱོང་རྒྱུ་ནི་ཨ་ཕ་རིག་འཛིན་གྱིས་ང་ལ་བཞག་པའི་ཆེས་ཆེ་བའི་རེ་བ་ཡིན། ངས་ཕྱིར་ཨ་ཕ་རིག་འཛིན་ལ“ངས་བོད་ཡིག་གི་ཉིན་ཐོ་འབྲི་རྒྱུ་རྒྱུན་འཁྱོངས་བྱེད་བཞིན་ཡོད”ཅེས་བཤད་པ་ན། ཨ་ཕ་རིག་འཛིན་གྱིས“བུ་རྒོད་མ། བོད་ཡིག་གི་ཉིན་ཐོ་འབྲི་རྒྱུ་རྒྱུན་འཁྱོངས་བྱོས་དང་། ཁྱོད་ཀྱི་བོད་ཡིག་གི་སྦྱངས་འབྲས་ཉིན་རེ་ནས་ཉིན་རེ་བཞིན་ཡར་ངོའི་ཟླ་ལྟར་འཕེལ་ཐུབ་པ་ལ་ཡིད་ཆེས་ཡོད”ཅེས་ལབ་མ་ཐག ངའི་མིག་ལམ་དུ་ཨ་ཕས་ང་རང་སློབ་གྲྭ་སྐྱེལ་བའི་ཉིན་མོ་བསང་ཕུད། བསང་འབོད་བྱས། རླུང་རྟ་མཆོད་པ་དག་ཡིད་ལ་ཤར་བྱུང་བ་དང་། ཨ་ཕས་མཆོད་པའི་རླུང་རྟ་ཁ་ཤས་བར་སྣང་དུ་གྱེན་ནས་གྱེན་དུ་འཕུར་སོང་བ་ཡང་ཡིད་ལ་ཝ་ལེར་འཁོར་བྱུང་།
ཨ་ཕ་རིག་འཛིན་ངེད་གཉིས་ཀྱིས་ཟོག་རྣམས་རི་སྒང་དུ་འདེད་ཞོར་དུ་ལབ་གླེང་སྣ་ཚོགས་བྱས་པ་ན། ངའི་དྲན་འཛིན་གྱི་ལྕགས་ཀྱུའི་ངོས་སུ་འདས་དོན་གཞན་ཞིག་འགུག་བྱུང་། ང་རང་སློབ་ཆུང་འགྲིམ་ནས་གཟའ་འཁོར་གཅིག་འགོར་རྗེས། ཨ་ཕ་རིག་འཛིན་རང་འགུལ་ངང་ང་རང་བསུ་རུ་བསླེབས་བྱུང་། ངས་དཔེ་ཁུག་རྒྱབ་ཏུ་ཁུར་ཏེ་ཨ་ཕའི་རྗེས་སྙེག་ནས་སོང་། ཨ་ཕ་རིག་འཛིན་གྱིས་ཕུ་ཐུང་གཉིས་ཀ་ཐང་ལ་དྲུད་དེ་གོམ་པ་ས་སྤོ་རྡོ་སྤོ་བྱེད་དུས་སུ། ངའི་གོམ་པ་ཆུང་དྲགས་པས་ཨ་ཕའི་རྗེས་སྙེག་མ་ཐུབ་པར་སློབ་གྲྭའི་ནང་གི་གནས་ཚུལ་འགའ་བཤད་རྩིས་བྱས་པ་ན། ཨ་ཕས་གོམ་པ་ཇེ་དལ་དུ་བཏང་ནས་ངེད་གཉིས་ལབ་གླེང་བྱེད་འགོ་བརྩམས།
“ཨ་ཕ། ཀ་མད་སུམ་ཅུ་ཀློག་ཤེས་བྱུང་།”
“བུ་རྒོད་མ། ཨ་ཕའི་བུ་མོ་རིག་ཡག་མ།”
“ཨ་ཕ། ང་རང་ནར་སོན་རྗེས་བོད་ཡིག་དགེ་རྒན་ཞིག་བྱེད་རྒྱུ་ཡིན།”
“བཟང་གི ཨ་ཕའི་བུ་མོ་རིག་ཡག་མ། དེ་དུས་ཨ་ཕ་ཁྱོད་ཀྱི་སློབ་མ་བྱེད་རྒྱུ་ཡིན།”
“ཨ་ཕས་ཀ་མད་སུམ་ཅུ་འབྲི་མ་ཤེས་དུས་ལག་མགོར་དབྱིག་པས་རྒྱག་ངེས།”
“བཟང་གི ཨ་ཕའི་བུ་མོ་རིག་ཡག་མ།”
......
༤
ང་རང་མཐོ་འབྲིང་ལོ་རིམ་གསུམ་པའི་སྐབས་སུ། ཞོགས་པའི་ཆུ་ཚོད་ལྔའི་སྟེང་ལ་ཡར་ལངས་ཏེ་སློབ་སྦྱོང་ལ་བརྩོན་པ་ཆུ་བོའི་རྒྱུན་བཞིན་བརྟེན་པ་ཡིན། ངས་ཉི་མ་རེ་རེ་བཞིན་ལོ་རྒྱུས་དང་ས་ཁམས། ཆབ་སྲིད་སོགས་རིག་ཚན་སྐོར་གྱི་རྒྱུགས་ཤོག་གི་དཔེ་ཆ་མཐུག་ཤོས་རེ་འབྲི་ཚར་བ་བྱས་ཤིང་། དབྱིན་ཡིག་གི་ཐ་སྙད་གསར་བ་དང་རྩོམ་ཡིག་ཁ་ཤས། རྒྱ་ཡིག་གི་རྩོམ་ཡིག་ཁ་ཤས་སོགས་བློ་ལ་ངེས་པ་བྱས་པ་ཡིན།
དེ་ལྟར་ཉི་མ་རེ་རེ་བཞིན་ཕར་འདས་བཞིན་པའི་སྐབས་སུ། ངའི་སེམས་སུ་རང་ཉིད་ནི་སློབ་གྲོགས་གཞན་ཚོ་དང་འདྲ་བར་རྒྱུགས་སྐར་ལ་ཤི་འཐམ་རོ་འཐམ་བྱས་ཏེ། མཐར་རྒྱུགས་སྐར་གྱི་ཁྲོད་ནས་རྒྱལ་ཁ་ལེན་ཐུབ་པར་ཡིད་ཆེས་བྱས་པ་ཡིན།
མཐོ་རྒྱུགས་ཀྱི་ཚོད་ལྟའི་རྒྱུགས་གཞིའི་ཁྲོད་དུ། ངས་རྒྱ་ཡིག་གི་རྩོམ་ཡིག་ནི་ཡར་སྔོན་སྦྱོང་བརྡར་གྱི་ཆེད་དུ་བློ་ལ་བཟུང་བའི་གཞན་རྩོམ་ཞིག་ལ་འགྱུར་བ་ཅུང་ཙམ་བཏང་ནས་བྲིས་པ་ཡིན། ཕྱིར་ཉིན་རྒྱ་ཡིག་དགེ་རྒན་གྱིས་རྒྱ་ཡིག་གི་རྒྱུགས་འབྲས་ཁྱབ་བསྒྲགས་བྱེད་སྐབས། ངས་རྒྱ་ཡིག་ལ་རྒྱུགས་འཕྲོད་འདུག་པ་མ་ཟད། ངས་བྲིས་པའི་རྩོམ་ཡིག་དེ་ཧ་ཅང་ཡག་པོ་འདུག་ཅེས་རྒྱ་ཡིག་དགེ་རྒན་གྱིས་ང་ལ་བསྟོད་བསྔགས་བྱས་སོང་། དེ་དུས་ངའི་སེམས་སུ་རྒྱུགས་ལེན་པ་ནི་ཆུ་ཚད་ཡོད་མེད་མི་གཙོ་སྟེ། དེ་ནི་ཐབས་ཤེས་ཤིག་རེད། ངས་ཅིས་ཀྱང་ལྐོག་ཏུ་གྱུར་བའི་ཐབས་ཤེས་འདི་ལག་ལེན་བྱེད་པར་རྒྱུན་མ་བཏང་ཚེ། ངས་མཐོ་རྒྱུགས་ལ་རྒྱུགས་འཕྲོད་ཐུབ་པ་ལ་སེམས་ཁུར་བྱེད་མི་དགོས་སྙམ།
མཐོ་རྒྱུགས་བླངས་ཚར་རྗེས། ང་ཚོའི་སློབ་གྲྭས་མཐོ་རྒྱུགས་ལེན་པའི་སློབ་མ་ཚོ་ཕྱིར་ཕ་ཡུལ་དུ་མངགས་ཏེ། མཐོ་རྒྱུགས་ཀྱི་སྐར་གྲངས་ཁྱབ་བསྒྲགས་བྱེད་པ་ལ་སྒུག་ཏུ་བཅུག་བྱུང་། དེ་དུས་ང་རང་ཕ་ཡུལ་ཡོད་རུང་། ང་ཡི་སེམས་མཐོ་རྒྱུགས་ཀྱི་སྐར་གྲངས་ཁྲོད་དུ་འཐིམས་ཏེ་མཚན་མོ་ཡང་གཡེང་ཁ་ལས་ལྷུང་བ་སོགས་རྣམ་སྨིན་ཅན་གྱི་རྨི་ལམ་སྣ་ཚོགས་རྨིས་པ་ཨ་ཕ་རིག་འཛིན་ལ་བཤད་པ་ན། ཨ་ཕ་རིག་འཛིན་གྱིས་ངས་རྒྱུན་དུ་མཐོ་རྒྱུགས་ལ་སེམས་ཁུར་བྱེད་ཀྱིན་ཡོད་པ་རྟོགས་པས། ཁོས་ང་ལ་སེམས་གསོའི་ཚུལ་ཏུ་འདས་དོན་ཞིག་གླེང་བྱུང་།
ལོ་དེའི་དབྱར་ཁ། ཨ་ཕ་རིག་འཛིན་གྱིས་རྒོད་མ་རྐྱང་ལི་མ་ཞོན་ཏེ་གླིང་གི་བཞི་རྒྱལ་གསོ་རུ་འགྲོ་དུས། སྡེ་བའི་སྐྱེས་པ་ཚོས་ཨ་ཕ་ལ་རིག་འཛིན་ལ་བཞོན་རྟར་ཕོ་རྟ་ཞིག་ཀྱང་མི་འདུག་ཅེས་དམའ་འབེབས་དང་འཕྱ་སྨོད་བྱས་པ་མ་ཟད། ཐ་ན་ཨ་ཕའི་ཤ་ཉེ་གཉིས་ཀ་དང་ཨ་མའི་མིང་བོ་སོགས་ཀྱིས་ཀྱང་ཨ་ཕ་རིག་འཛིན་ལ་སྡིགས་མོ་བྱས་ཏེ། རྒོད་མ་ཞོན་ནས་ལབ་རྩེ་གསོ་སྲོལ་ག་ལ་ཡོད། དེ་ནི་སྡེ་བའི་མཚིང་རེད། གཉེན་ཉེ་དག་གི་མཚིང་རེད། ཁྱོད་རང་ཉིད་ཀྱང་མི་གྲལ་ནས་ཕུད་པ་མ་ཡིན་ནམ། ད་ཐེངས་ལབ་རྩེ་གསོ་སར་ཡོང་མི་ཆོག་ཅེས་ཨ་ཕར་བདའ་འདང་བྱས་མོད། ཨ་ཕ་རིག་འཛིན་གྱིས་དེ་དག་ལ་ཁ་ཡ་གཅིག་ཀྱང་མ་བྱས་པར། ཁོས་ལྷག་བསམ་རྣམ་དག་གིས་བསང་ཕུད། བསང་འབོད་བྱས། རླུང་རྟ་མཆོད་རྗེས་རང་ཉིད་གཅིག་པུ་ཕ་ཡུལ་ལོག་པ་ཡིན་ཟེར།
“རྗེས་སུ་གོ་ཐོས་ལྟར་ན། ཉིན་དེར་བདག་གིས་བསྒྲོན་པའི་བསང་མེ་ལ་གཟིམ་རྒྱུ་མེད་པར་གྱེན་ནས་གྱེན་དུ་འབར་ཀྱིན་འདུག”ཟེར། ཨ་ཕ་རིག་འཛིན་ལྷུག་ལྷུག་ཏུ་བགད་ཞོར་དུ“དེ་ནི་ཅི་འདྲའི་དགོད་སྤྲོ་བ་ཞིག་རེད་ཨང་།“དེ་ནས་ཡང་ཁོས་ང་ལ”སློབ་ཆེན་འགྲིམ་པར་རྒྱུགས་སྐར་གཙོབོ་མ་རེད། བོད་རང་གི་རིག་གནས་སྦྱོང་རྒྱུ་ནི་གཙོ་རེད། དེ་མིན......།”
“ཏུའུ......ཏུའུ......་ཏུའུ......”ཞེས་ཨ་ཕ་རིག་འཛིན་ལ་ཕུ་བོ་རྒྱ་མཚོས་ཁ་པར་ཞིག་འབྱོར་ཏེ་ཁོའི་བཤད་མཚམས་བཅད་སོང་།
“ཨ་ཕ་ཁྱེད་བདེ་མོ།”
“བདེ་མོ་ཡིན། ཕ་ལོ་ཁྱོད་ཚོ་ཨོ་སི་ཊོ་ལི་ཡ་ལ་འབྱོར་སོང་ངམ”ཞེས་ཨ་ཕ་རིག་འཛིན་གྱིས་ཕུ་བོ་རྒྱ་མཚོ་ལ་དེ་ལྟར་འདྲི་བཞིན་འདུག
ཨ་ཕས་ཁ་པར་རྣ་རྩ་ལ་བཞག་ཏེ་ངའི་གམ་ནས་བུད་སོང་། ཁོས་ཕུ་ཐུང་གཉིས་ཐང་ལ་དྲུད་དེ་སྒེའུ་ཁུང་འགྲམ་ནས་ཕར་འགྲོ་ཚུར་འགྲོའི་ངང་ཕུ་བོ་དང་ལབ་གླེང་སྣ་ཚོགས་བྱས་སོང་།
༥
སྟོན་ཟླ་གསུམ་པའི་དུས་ཚུགས་མཇུག་རྫོགས་པ་དང་འདྲ་བར། སྡོང་བོའི་ལོ་མ་སེར་པོ་རྣམས་རེ་རེ་བཞིན་ས་ཆེན་གྱི་བང་དུ་འཐོར་ཏེ། དགུན་གྱི་ཁ་བ་འབབ་པ་ལ་རེ་སྒུག་བྱེད་ཀྱིན་འདུག
ངས་དགུན་ཁའི་གྲང་རླུང་དང་ཁ་བ་ལ་ལེ་འདེད་བྱེད་ཞོར། སློབ་ཆེན་གྱི་གྲོགས་མོ་ཟླ་བཟང་ལྷ་མོ་དང་མཉམ་དུ་དཔྱད་རྩོམ་ཞིག་གི་རྒྱུ་ཆ་འཚོལ་སྡུད་བྱེད་པ་ལ་བྲེལ་ནས་ཡོད།
གྲོགས་མོ་ཟླ་བཟང་ལྷ་མོ་ངེད་གཉིས་ཀྱིས་རྒྱབ་ཁུག་ནང་དུ་གློག་གླད་དང་ཁ་པར། ཟིན་བྲིས་སོགས་བཅུག་སྟེ་ཐད་ཀར་སློབ་གྲྭའི་སྒོ་རུ་བུད་པ་ན། དུས་དེར་ཏག་ཏག་གླ་བྱེད་རླངས་འཁོར་ཞིག་ཆེད་དུ་ངེད་གཉིས་བསུ་རུ་བསླེབས་པ་འདྲ་དང་བར། ངེད་གཉིས་ཀྱི་ཐག་ཉེ་སར་བསྡད་བྱུང་། ཟླ་བཟང་ལྷ་མོ་ངེད་གཉིས་གླ་བྱེད་རླངས་འཁོར་ནང་དུ་བསྡད་དེ་ཁོ་ཧྥེ་ཁང་ཞིག་ཏུ་སོང་། ཁོ་ཧྥེ་ཁང་དུ་མི་གཅིག་འདུག་ས་དང་མི་གཉིས་འདུག་ས། མི་མང་པོ་འདུག་ས་སོགས་སོ་སོར་དབྱེ་ཡོད་ལ། ཟླ་བཟང་ལྷ་མོ་ངེད་གཉིས་མིགཉིས་འདུག་སར་བསྡད་པ་ཡིན།
ཟླ་བཟང་ལྷ་མོ་ངེད་གཉིས་ཀྱིས་གློག་ཀླད་དང་ཁ་པར་གྱི་སྒོ་ཕྱེས་ཏེ། ཉིན་དེའི་གསར་འགྱུར་དག་ལ་མིག་ཉུལ་དང་རྣ་ཉན་བྱས་པ་ན། ཉིན་དེར་གོ་ལ་ཕྱི་ནང་གཡོ་འགུལ་ཐེབས་པའི་གསར་འགྱུར་ཞིག་བསྒྲགས་ཀྱིན་འདུག་པ་ནི་ཨ་རིའི་སྲིད་འཛིན་དུ་སྐུ་ཞབས་ཁྲོམ་ཕོ་ལགས་བསྐོས་འདུག་པ་དེ་དྲ་ལམ་གང་སར་ཁྱབ་བསྒྲགས་བྱེད་ཀྱིན་འདུག ཉིན་དེའི་ཨ་རིའི་གསར་འགྱུར་དེས་ངའི་སེམས་མག་མོག་ཏུ་བཏང་སོང་བ་དང་། ངས་མུ་མཐུད་དུ་གསར་འགྱུར་དེ་ལ་ལྟ་རྒྱུ་དང་ཉན་རྒྱུ་ལ་སུན་སྣང་སྐྱེས་བྱུང་།
ངས་དྲ་སྒྲོ་བརྒྱབས་ནས་ཅང་མ་འགོར་བར། ཨ་ཕ་རིག་འཛིན་གྱིས་ང་ལ་ཁ་པར་འབྱོར་སོང་། ཁོས“རྒྱ་མཚོ་ཨོ་སི་ཊི་ལི་ཡ་ནས་༩༣རྟགས་ཅན་གྱི་གྲུ་དཔོན་དུ་བསྐོས་འདུག”ཟེར། ཁ་པར་ཕ་རོལ་ལས་ཨ་ཕ་རིག་འཛིན་ལ་སྤྲོ་སྣང་ཚད་མེད་སྐྱེས་བཞིན་ཡོད་པ་ཤེས་ཐུབ་སྟེ“རྒྱ་མཚོ་གྲུ་དཔོན་ཡིན་པ་མ་ཟད། ད་དུང་ཁོ་ཚོའི་རུ་ཁག་ནི་བོད་མི་རྐྱང་རྐྱང་རེད”ཅེས་ང་ལ་ཡང་བསྐྱར་བཤད་བྱུང་།
ཕུ་བོ་རྒྱ་མཚོའི་གནས་ཚུལ་དེ་ངེད་ཚང་ལ་མཚོན་ན་གསར་འགྱུར་ཆེ་ཤོས་ཤིག་ཡིན། ལྷག་པར་དུ་ཨ་ཕ་རིག་འཛིན་ལ་མཚོན་ན་ང་རྒྱལ་སྐྱེ་དགོས་པའི་གསར་འགྱུར་ཞིག་ཅི་ལ་མིན་ཏེ“ང་རང་དགོན་པའི་ནང་དུ་རྒྱ་མཚོར་སྐྱབས་འཇུག་ཞུ་རུ་འགྲོ་བཞིན་ཡོད། ཞོར་དུ་ཁྱིམ་ཚང་གི་རླུང་རྟའི་ཆེད་དུ་བསང་ཆེན་ཞིག་ཀྱང་གཏོང་འདང་ཡིན། རྗེས་མར་ཁ་པར་གཏིང་ཡོང”ཟེར། ཨ་ཕ་རིག་འཛིན་གྱིས་ཁ་པར་སྒོ་གདན་སོང་མོད། ངའི་སེམས་སུ་དེ་མ་ཐག་ཨ་ཕ་རིག་འཛིན་གྱིས་ཕུ་ཐུང་གཉིས་ཐང་ལ་དྲུད་དེ་དབུ་སྐྲ་སུ་ལུ་ངང་བསང་ཕུད། བསང་འབོད་བྱས། རླུང་རྟ་མཆོད་ཀྱིན་པའི་རྣམ་པ་དྲན་པ་མ་ཟད། ཨ་ཕས་མཆོད་པའི་རླུང་རྟ་རྣམས་ཨ་སྔོན་དབྱིངས་སུ་གྱེན་ནས་གྱེན་དུ་འཕུར་ཏེ་མར་ས་ལ་གཏན་ནས་འབབ་མི་སྲིད་པའི་རྣམ་པ་ཡང་ཡིད་ལ་ཝ་ལེར་འཁོར་བྱུང་ངོ་།།

རྩོམ་སྒྲིག་པ། དབང་མོ། (མཆོད་མེའི་པར་དབང་གཞན་གྱིས་དགོལ་མི་རུང)


རྩོམ་ཁུངས། ངེད་དྲ་བ།
