གབ་རྩེད།
ཨ་ཁུ་རྨོག་སྡེ།


ཨ་ཁུ་རྨོག་སྡེ་ཡིས་བརྩམས། ཉི་མ་སྲི་ཐར་གྱིས་ཞུ་སྒྲིག་བྱས།
རྒྱ་ཟླ་བཞི་བའི་ཚེས་བདུན།
༄༅། །ཁང་མིག་འདི་ལ་གྲང་ལྷགས་ཀྱིས་ཁེངས་འདུག ཁང་མིག་འདི་ལ་འཇིག་རྟེན་ཉི་འོད་སེན་མགོ་ཙམ་ཡང་འཕོག་མ་མྱོང་བ་འདྲ། ཁང་ཀླད་ནས་ཐུར་དུ་དཔྱངས་བའི་གློག་སྒྲོན་དེ་གཉིས་ཤིན་ཏུ་ཆེ་ནའང་། ཁང་མིག་གི་ཕྱོགས་གཅིག་ནི་ཤེལ་གྱི་རབ་གསལ་ཆེན་པོ་ཞིག་ཡིན་ནའང་། ཁང་མིག་འདི་ལ་དྲོད་ཅིག་འཁོར་མ་མྱོང་ལ། རབ་གསལ་དེ་ལ་ཕར་ལྟ་སྐབས། ཤེལ་ངོས་སུ་གློག་སྒྲོན་གཉིས་ཀྱི་འོད་གྲིབ་འདྲེ་མིག་ལྟར་འཕོས་ཏེ་ཚུར་ལ་བལྟ་བཞིན་ཡོད་པ་ལས་གང་ཡང་མཐོང་ཐུབ་ཀི་མི་འདུག རབ་གསལ་འདི་འདྲ་ནི་བྱེའུ་འགྲམ་ལྕགས་ཀྱི་འདྲི་གཅོད་ལྐོག་ལྟ་བྱེད་སྤྱད་ཡིན་པ་སྔར་ནས་གོ་མྱོང་། རབ་གསལ་འདིའི་ཕྱི་ནས་ནང་ལ་མཐོང་མོད་ནང་ནས་ཕྱི་ལ་མཐོང་ཐུབ་པ་མ་རེད་ཟེར་སྐད། འོན་ཀྱང་ཁ་སང་མཚན་མོར། ཁོ་ཚོས་བྱེའུ་འགྲམ་ལྕགས་ཀྱི་མགོ་བོ་བཏུམ་ནས་འདིར་དེད་པ་ཡིན་པས། བྱེའུ་འགྲམ་ལྕགས་ཀྱིས་རབ་གསལ་ངོ་མཚར་ཅན་འདིའི་ཕྱི་ནས་ནང་ལ་ལྟད་མོ་ལྟ་རྒྱུ་མ་བྱུང་།
་་ཁོ་ཚོ་ངར་བ་རེད། ཅི་ཡང་དྲན་ཐུབ་ལ་བཟོ་ཡང་ཐུབ།་་ ཁོས་ཤེལ་སྒོ་ལ་ལྟ་བཞིན་དེ་ལྟར་དྲན་པ་དང་། རང་གི་འཕོང་མགོ་སྒུལ་ཙམ་བྱས། ཁོ་རང་ཤ་རྒྱགས་པོ་མིན་ཅིང་ལྕགས་རྟ་འདི་བཞོན་ནས་ཞག་ཅིག་འགོར་སོང་བས། འཕོང་མགོར་བདེ་བོ་རྦད་ནས་མ་བྱུང་། ཁོའི་ལག་པ་གཉིས་པོའང་ལྕགས་ཐག་ཅིག་གིས་ཅོག་ཙེའི་སྟེང་ལ་བཏགས་ཡོད་མོད། འཕོང་མགོ་དང་བསྡུར་ན་ལག་པའི་ན་ཟུག་ལ་སེམས་ཚོད་མི་འདུག འཕོང་མགོ་སྒུལ་ཙམ་མ་བྱས་ན་ཉེན་རྟོག་པའི་དྲི་བ་ལ་ལན་འདེབས་ཐུབ་ཀི་མི་འདུག
་་ཁས་ཉིན་ནུབ་མོ་ཁྱོད་རང་མཁན་པོ་སྟག་གྲུབ་ལ་བཅར་དོན་ཅི་ཡིན།་་
་་ང་རང་ཁྲུན་ཏུའུ་ལ་འགྲོ་གྲབས་བྱེད་ཀྱིན་ཡོད་པས། ཕྱག་མོ་ཞིག་གཟིགས་གནང་ཞུ་བར་སོང་བ་ཡིན།་་
་་དེ་ན་ཁྱོད་མཁན་པོའི་ས་ནས་ཞག་སྡོད་བྱེད་དགོས་དོན་ཅི་ཡོད་ཀི་་
་་ང་ཕྱིར་ཡུལ་ལ་ལོག་གྲབས་བྱེད་སྐབས། འཕྲུལ་རྟ་འབར་མ་བྱུང་། མུན་ཤིན་ཏུ་རུབ་འདུག་པས་ཞག་འདུག་བྱེད་དགོས་བྱུང་སོང་། མཁན་པོས་ང་ལ་དགོངས་པ་གནང་བྱུང་།་་
་་དེ་འདྲ་མཚར་པོ།་་ ཉེན་རྟོག་པ་དེས་ཁྲེལ་བགོད་ཅིག་བྱས། སྐད་ཆ་འདྲི་མཁན་ལ་གཟིག་སྡེས་ཟེར། ཁོ་རང་ཤེལ་སྒོའི་རྒྱབ་ལོག་ནས་བསྡད་ན་ཆོག་མོད། ད་ཐེངས་རྐུན་མ་འདི་གལ་ཆེན་ཡིན་པས་རུ་དཔོན་གྱི་དམག་རྟགས་ཕྲག་ལ་སྦྱར་བ་ཁོས་འདྲི་གཅོད་འདི་བྱས་པ་རེད། ཁོ་རང་གིས་ཉེན་རྟོག་པའི་དམག་ཆས་དེ་གྱོན་མེད་ནའང་། ངོ་གདོང་ངམ་ནག་དེ་དང་སྨ་ར་གནག་ཅིང་མཁྲེགས་པོ་དེ་ཡིས་ཉེན་རྟོག་པའི་གཟི་ཤུགས་ཤིག་མངོན་གྱིན་འདུག
་་བདེན་མིན་ཁྱོད་ཚོས་མཁན་པོ་སྟག་གྲུབ་ལ་འདྲི་ཆོག་རེད།་་
་་ང་ཚོས་འདྲི་རྒྱུ་ཡིན། གལ་ཏེ་ཁྱོད་ཀྱིས་བཤད་པ་དེ་དང་མཁན་པོ་སྟག་གྲུབ་ཀྱི་བརྗོད་ཚུལ་དེ་གཉིས་ཐོ་ཐུག་མ་བྱུང་ན། ཨ་བུ་ཁྱོད་ལ་ལྟད་མོ་ཡོད། གོ་བྱུང་ང་།་་ དོན་དངོས་སུ། ཉེན་རྟོག་པས་མཁན་པོ་སྟག་གྲུབ་ལ་སྐད་ཆ་སྔར་ནས་དྲིས་ཚར་ཡོད། ད་ལྟ་བར་ཏུ། མཁན་པོའི་བརྗོད་ཚུལ་དང་བྱེའུ་འགྲམ་ལྕགས་ཀྱི་སྐད་ཆའི་བར་ལ་ཐེ་ཚོམ་བྱེད་ས་ཅི་ཡང་མི་འདུག དེ་ནུབ་བྱེའུ་འགྲམ་ལྕགས་མོ་འདེབས་སར་སླེབས་པ་ཡིན་འདུག་ལ། མོ་ཐོ་ཡང་མ་འབར་ནས་མཁན་པོ་ལ་ཞག་སྡོད་ཀྱི་དགོངས་པ་ཞུས་ཡོད་པ་བདེན། འོན་ཀྱང་དུས་ཐུག་འདི་འདྲ་ནི་ཏག་ཏག་དོགས་པ་ཆེ་བའི་གནད་དོན་ཞིག་རེད། མི་ཞིག་དགོན་པ་ལ་སླེབས་ཤིང་མི་སྐྱ་ཞག་སྡོད་བྱེད་མི་ཆོག་པའི་དགོན་པའི་ནང་ལ་ཞག་སྡོད་བྱས་པ་དང་། མཚན་མོ་དེར་སྒོར་མོ་ས་ཡ་བདུན་བརྒྱད་ཀྱི་རིན་གོང་གནས་པའི་ལྷ་སྐུ་རྙིང་བ་ལྔ་བརྐུས་ཤོར་བ་རེད། གཟིག་སྡེས་ཀྱི་ཉམས་མྱོང་ལ་མཚོན་ན་དུས་ཐུག་དེ་འདྲ་ནི་དོགས་པ་ཆེན་པོ་ཞིག་ཡིན།
་་ཁྱེད་ཀྱི་གཞིས་པ་དང་དགོན་པའི་བར་ལ་མོ་ཐོ་བཏང་ན་དུས་ཚོད་གཅིག་དང་ཕྱེད་དྲག་དགོས་རེད། ཡུལ་ཚོའི་མངགས་གཏོང་ཁང་གི་ཐོ་འགོད་བྱས་པ་ལྟར་ན། དུས་ཚོད་བདུན་དང་སྐར་མ་བཅུ་གྲངས་ཀྱི་སྐབས་སུ་ཁྱོད་རང་ཡུལ་ཚོའི་དགག་སྒོ་ལས་འཛུལ་ཡོད་པ་རེད། ཁྱོད་རང་དགོན་པ་ནས་བུད་སྐབས་དུས་ཚོད་ནམ་རེད།་་ བྱེའུ་འགྲམ་ལྕགས་ཀྱི་གཞིས་བྱེད་སའི་ཁང་བ་ནི་ཡུལ་ཚོའི་མངགས་གཏོང་ཁང་གི་འགྲམ་གྱི་བཤས་རའི་རྒྱབ་ན་ཡོད།
་་ཆུ་ཚོད་དྲུག་པ་དང་ཕྱེད་ཙམ་རེད།་་
་་དུས་ཚོད་དྲུག་པ་དང་ཕྱེད་ཡིན་ནམ།་་ འདི་ཡང་དོགས་གནས་ཤིག་ཡིན་ཏེ། འབྲོག་པའི་གོམས་གཤིས་ལྟར་ཡིན་ན། སུས་ཀྱང་དུས་ཚོད་ཨང་ཀིའི་ཐོག་ནས་བརྗོད་དར་བ་མ་རེད། ཁོ་ཚོས་དུས་ཚོད་དྲན་འཇོག་བྱེད་སྐབས་དོན་དག་དང་འབྲེལ་ནས་ཡོད་དེ། དཔེར་ན་ནང་ཇའི་སྐབས། སློབ་གྲྭ་གྲོལ་དུས། ཁ་བ་འབབ་དུས། ཟོག་ཁུངས་ལ་དེད་དུས་ལྟ་བུ་བརྗོད་པ་ལས་ཨང་ཀི་སྤྱོད་ནས་དུས་ཚོད་བརྩི་སྲུང་བྱེད་པའི་གོམས་གཤིས་ཆགས་མེད།
་་ཁྱོད་ལ་ཆུ་ཚོད་ཡོད་དམ།་་ གཟིག་སྡེས་ཀྱིས་བྱེའུ་འགྲམ་ལྕགས་ཀྱི་ལག་མགོ་ལ་འཁྱུག་ལྟ་ཞིག་བྱས།
་་མེད།་་ བྱེའུ་འགྲམ་ལྕགས་ཀྱིས་ཀྱང་རང་གི་ལག་མགོ་ལ་བལྟས་ཏེ། ཁོས་དུས་ཚོད་འཁོར་ལོ་ཞིག་ཉོ་དགོས་དྲན་ནས་ཡུན་རིང་འགོར་མོད་ད་ལྟ་ལག་ལྕགས་ཤིག་ཐོགས་ནས་ཡོད། ་་འོན་ཀྱང་ཁྱོད་ཚོས་ང་ལ་ཅིག་གནང་བྱུང་ང་། དྲིན་ཅན་ཁྱོད་ཚོ། །་་
་་ཚོད་བཟུང་། ཨ་བུ།་་ གཟིག་སྡེས་ཡར་ལ་ལངས་ནས་བྱེའུ་འགྲམ་ལྕགས་ཀྱི་འགྲམ་ཏུ་བཅར། ཁོས་སྨ་ར་ནག་པོ་དེ་བྱེའུ་འགྲམ་ལྕགས་ཀྱི་འགྲམ་པ་ལ་གཏུགས་ནས་དྲིས་པར།
་་ཁྱོད་ལ་དུས་ཚོད་འཁོར་ལོ་མེད་ན་དུས་ཚོད་དྲུག་པ་ཡིན་མིན་ཅི་འདྲ་ཤེས་རེད། ཨ།་་ གཟིག་སྡེས་ཀྱི་ཁ་རླངས་བྱེའུ་འགྲམ་ལྕགས་ཀྱི་ངོ་ལ་འཕོག་སྐབས། བྱེའུ་འགྲམ་ལྕགས་ཀྱི་མགོ་བོ་ཕྱིར་བསྐྱེད་ཅིག་དབང་མེད་དུ་བྱས།
་་ངས་དྲང་པོ་བཤད་པ་ཡིན། ང་རང་དགོན་པ་ནས་བུད་སྐབས། སྔ་ཚོགས་ཀྱི་མཁར་རྔ་རྡུང་བཞིན་འདུག དེ་དུས་ཆུ་ཚོད་དྲུག་ཕྱེད་ཡིན་རེད།་་
གཟིག་སྡེས་ཀྱིས་བྱེའུ་འགྲམ་ལྕགས་ཀྱི་མགོ་སྐྲ་སྦར་མོ་གང་བྱས་ནས་བཟུང་བ་དང་། ཁོས་རྐུན་མ་འདི་དག་ལ་ལྷོད་ལྷོད་བྱས་ནས་སྐད་ཆ་འདྲི་མི་ཐུབ་པ་ཉམས་མྱོང་མང་པོ་ཐོབ་ཡོད། རྐུན་མ་འདི་དག་འདུལ་དགོས་ན་དང་མ་ཉིད་ནས་དྲག་ཤུགས་ཀྱིས་ཁོ་ཚོའི་དཔའ་ཞུམ་ཏུ་བཅུག་དགོས་པ་རེད།
་་དུས་ཚོད་དྲུག་པ་དང་ཕྱེད་ཀྱི་སྒང་ནས་དགོན་པ་ནས་བུད་དེ་དུས་ཚོད་བདུན་དྲག་སྟེང་ཁྱིམ་ལ་འབྱོར་ཡོད་ཟེར་ན། ཁྱོད་འཕུར་ནས་འོང་བ་ཨེ་ཡིན།་་ ཁང་བའི་ནང་གི་མཁའ་དབུགས་ཐམས་ཅད་ཁོང་གིས་རྔུབ་སོང་བ་ལྟར། གཟིག་སྡེས་ཀྱི་སྐད་གདངས་ཇེ་དྲག་ནས་ཇེ་དྲག་ཏུ་འགྱུར་བཞིན་ཡོད། ་་ཨ་བུ་ཁྱོད་རང་གིས་ཚོད་བྱོས། ང་ཚོ་ལ་སྐད་ཆ་དྲང་པོ་བཤད་ན་དགའ།་་ ཁོས་དེ་ལྟར་དྲག་པོའི་རྗེས་སུ་འཇམ་པོའི་ཐབས་ཇུས་བཤམས།
་་ངས་རྫུན་བཤད་ནི་མིན། ང་ཚོས་འཕྲུལ་རྟ་བཞོན་ནས་ཚོད་ལྟ་བྱེད་ཆོག་རེད།་་
གཟིག་སྡེས་ཀྱིས་འདི་ལྟ་བུའི་རྐུན་མ་མང་པོ་ལམ་ལ་སྐྱེལ་མྱོང་། དྲི་བ་གང་དྲིས་ན་དྲིས་ལན་གྲ་སྒྲིག་ཨང་གསལ་བྱས་ནས་ཡོད་པ་དང་། ཉེན་རྟོག་པའི་སྐད་ཆ་ཅི་ལྟར་དྲིས་རུང་ཁོ་ཚོ་ལ་ལན་འདྲ་ལ་ཁད་རེ་བཟློག་རྒྱུ་ཡོད་རེད། ཁོ་ཚོས་སྔོན་ནས་ཉེན་རྟོག་པའི་དྲི་བ་ལ་བསམ་བློ་བཏང་། གྲ་སྒྲིག་བྱས་ཡོད་པ་རེད། ཁོ་ཚོས་རྫུན་བྱེད་སྐབས་ངོ་མདོག་ཀྱང་འགྱུར་ཀི་མ་རེད། ཁོས་རྐུན་མ་འདི་རིགས་མང་པོ་མཐོང་མྱོང་ཡོད། འདི་རིགས་འདུལ་བ་ལ་ནག་སྡེས་ཁོ་བློ་ལམ་རང་ཤར་ཡིན།
་་ཨ་བུ་ཁྱོད་ཀྱིས་དམྱལ་བའི་ཟངས་འཁོར་མ་མཐོང་ན། ཨ་ཁུ་ཆོས་རྒྱལ་ཁས་ལེན་བྱེད་ས་མ་རེད་ད།་་ གཟིག་སྡེས་ཀྱིས་དེ་ལྟར་བཤད་མ་ཐག་ཁུ་ཚུར་གཡུགས་ནས་བྱེའུ་འགྲམ་ལྕགས་ཀྱི་འགྲམ་པ་གཡས་ལ་ཞུས། དེ་ནས་ཉེན་རྟོག་པ་དམག་ཆས་ཅན་ཞིག་ཡོང་ནས་བྱེའུ་འགྲམ་ལྕགས་ཀྱི་མགོ་སྐྲ་སྦར་འཛིན་བྱས་ཏེ་མགོ་བོ་དགྱེ་སུ་བཅུག་པ་ན། བྱེའུ་འགྲམ་ལྕགས་ཀྱི་མིག་པགས་ཀྱང་ཐོད་པའི་ས་ལ་འཐེན་པ་ལྟར་འགྱུར། འོན་ཀྱང་ཁོས་མིག་གཉིས་ཀྱིས་གཟིག་སྡེས་ལ་མིག་སྡང་བྱས་ནས་བལྟས་ཏེ་ཉེས་པ་ངོས་མཐོང་དེ་འདྲ་སླ་བོར་བྱེད་མི་སྲིད་པའི་རྔམ་སྟོན་བྱས།
གཟིག་སྡེས་ཀྱིས་ཉེན་རྟོག་པ་དེ་ལ་ལག་པ་ལྷོད་ཤོག་ཅེས་པའི་ལག་བརྡ་བྱས། བྱེའུ་འགྲམ་ལྕགས་ཀྱི་མདུན་གྱི་ཅོག་ཙེའི་སྟེང་ལ་བསྡད་ནས་སྨྲས་པར།
་་ང་ཚོ་ཉེན་རྟོག་པས་ཁྲིམས་ལུགས་འགལ་ནས་མི་ལ་བརྡུང་བྱུང་མ་བསམ། ངའང་བོད་པ་རེད། ཁྱོད་ཀྱིས་དགོན་པའི་ལྷ་སྐུ་བརྐུས་ནས་རྒྱལ་ཁབ་ཀྱི་ཁྲིམས་ལུགས་གཏོར། སངས་རྒྱས་ཀྱི་བསྟན་པ་བཤིག ངས་ཁྱོད་ལ་ཁུ་ཚུར་ཁེར་བུ་ཞིག་ཞུས་པ་འདི་ཆུང་ཆུང་རེད། གོ་བྱུང་ང་།་་
བྱེའུ་འགྲམ་ལྕགས་ཀྱིས་མགོ་བོ་བཀྱགས་ཙམ་བྱུང་། ཁོས་རྡུང་ཁ་འདི་འདྲ་ཞིག་རེག་རྒྱུ་ཡོད་པ་སྔར་ནས་ཚོད་དཔག་བྱས་མོད།གཟིག་སྡེས་ཀྱི་ཁུ་ཚུར་དེ་ངོ་མ་ཤེད་ཆེན་པོ་འདུག
གཟིག་སྡེས་ཀྱིས་བྱེའུ་འགྲམ་ལྕགས་ཀྱི་གོང་ཁ་བཟུང་ནས། ་་ད་ལྟ་སྤྱི་ཚོགས་འདིའི་སྒང་ལ། ཁྱོད་ཀྱིས་ཆུ་ཁའི་རྡོ་སྒྲུག་ནས་གཞན་ལ་བཙོང་ནའང་སྒོར་མོ་ལོན་གི་ཡོད་རེད། ཁྱོད་ཀྱིས་དགོན་པའི་ལྷ་སྐུ་ལ་ལག་པ་རྙབས་པ་འདི་ཧམ་པ་ཚ་སོང་བ་རེད། གོ་ཨེ་བྱུང་། ཨ་བུ།་་ དེ་ལྟར་བཤད་སྐབས། བྱེའུ་འགྲམ་ལྕགས་ཀྱི་སྐེ་ཡི་སྲུང་འཁོར་ཞིག་དང་བླ་མའི་སྐུ་པར་ཞིག་ཡོད་པ་ཁོས་མཐོང་བ་ན། ་་ཁྱོད་ཀྱིས་ད་དུང་བླ་མའི་སྐུ་པར་འདྲ་ཞིག་སྐེ་ལ་བཏགས་ཁེལ་བྱེད། ཁྱོད་འདི་འདྲ་ཆོས་པ་རྣམ་དག་ཅིག་ཡིན་ན། དགོན་པ་ལ་རྐུ་བཟོ་ཕོད་མ་རེད་ཁོ་རེ།་་
་་ལྷ་སྐུ་རྐུ་མཁན་ང་མིན། ཁྱོད་ཚོ་མྱུར་མགྱོགས་ཆེ་ན་རྐུན་མ་ངོ་མ་དེ་བཟུང་ནས་ཁྲིམས་ལ་བཅུག ཉེས་མེད་ལ་བཅར་རྡུང་བྱས་ན་བུ་བཟང་བ་མ་རེད།་་
ད་ལྟ། འདི་ལྟར་སྐད་ཆ་དྲིས་པ་ཙམ་གྱིས་དོན་གོ་མི་ཆོད་པ་གཟིག་སྡེས་ཀྱིས་སེམས་ལ་འཁོར་བྱུང་། ཕྱི་དྲོ་དུས་ཚོད་གསུམ་པའི་སྟེང་ལ་ད་དུང་ཚོགས་འདུ་ཞིག་ཀྱང་ཡོད། བྱེའུ་འགྲམ་ལྕགས་ནི་དྲག་པོ་ཁོ་ནས་འདུལ་ཐུབ་པའི་རྐུན་མ་ཞིག་ཡིན་ཚོད་མི་འདུག་པས། ཁོ་ལ་ནག་ཉེས་ངོས་མཐོང་བྱེད་དུ་བཅུག་དགོས་ན་བདེན་དཔང་ལོན་དགོས་འདུག བདེན་དཔང་ཡོད་ན་རྐུན་མ་འདི་ཡི་ཁ་ལྕེ་ལྐུགས་པོ་བྱེད་ཐུབ་ཀི་རེད།
་་ང་ཚོས་ད་ལྟ་བར་ཏུ་རྐུན་མ་གཅིག་ཀྱང་ཤོར་མ་མྱོང་། གོ་ཨེ་བྱུང་།་་ གཟིག་སྡེས་ཀྱིས་སྐད་ཆ་དེ་འདྲ་ཞིག་བྱེའུ་འགྲམ་ལྕགས་ཀྱི་སྟེང་ལ་འཕང་ནས་ཕྱིར་རང་གི་རྐུབ་སྟེགས་ཀྱི་མདུན་ལ་གོམས་པ་སྤོས། དེ་ནས་ཁོས་ཟིན་ཐོ་བཀོད་མཁན་དེ་ལ་བརྡ་ཞིག་བྱས་པ་དང་། ཁ་ཚུར་ཁོར་ནས་བྱེའུ་འགྲམ་ལྕགས་ལ་བཤད་པར།
་་ཁྱོད་ཀྱིས་དེ་རིང་བསམ་བློ་ཡག་པོ་ཞིག་གཏོང་ཤོག ཉེས་པ་ངོས་ཟིན་ཡོད་ན་རྗེས་མ་རྒྱལ་ཁབ་ཀྱིས་ཁྲིམས་གཅོད་བྱེད་སྐབས་རྣམ་འགྱུར་ཡག་བཙོག་ཞིག་ཀྱང་ལྟ་འི་རེད།་་ སྐབས་འདིར་གཟིག་སྡེས་ཀྱི་ཁ་པར་གྲགས་བྱུང་ཏེ། ཁོས་ཁ་པར་དོར་མོའི་སྦ་ཁུག་ནས་ཕྱིར་བླངས་ནས་ལྟ་ཙམ་བྱས་རྗེས། ཁ་པར་གྱི་སྒྲ་བཀག་ནས་ཕྱིར་བཅུག
་་ཤའོ་ཀྲང་། ཁོ་བཀག་ཉེར་ནང་ཕྱིར་སྐྱེལ་ཞོག་་ གཟིག་སྡེས་ཀྱིས་རྒྱ་སྐད་ལབ་ནས་དེ་ལྟར་བཀའ་བཀོད་བྱས་པ་དང་། སྒོ་ཁར་སླེབས་ནས་སྒོ་ལེབ་འཐེན་གྲབས་བྱེད་སྐབས། ཨི་ཞིག་གློ་བུར་དྲན་དེ་ཁ་ཕྱིར་ཁོར་ནས་བསླར་ཡང་ཤའོ་ཀྲང་། ་་བརྒྱུད་རིམ་ཡིག་བཀོད་སྤུས་དག་ཅིག་བྱོས།་་ ཟེར་ནས་བུད་སོང་ངོ་། །
རྒྱ་ཟླ་བཞི་བའི་ཚེས་བཅུ་གཅིག
༄༅། །་་རྡུང་ངན་རེག་བྱུང་ནས།་་ བྱེའུ་འགྲམ་ལྕགས་བཀག་ཉར་ལས་མངགས་མ་ཐག་མཁན་སྟག་གྲུབ་བྱོན་ནས་འཚམས་འདྲིར་ཕེབས་པ་རེད། བྱེའུ་འགྲམ་ལྕགས་ཀྱི་ཁ་ངོ་ཀུན་ལ་རྨ་བཟོས་ཡོད་པས་མཁན་པོ་ཁྱིམ་ལ་ཕེབས་མ་ཐག་དེ་ལྟར་དྲིས།
་་རྫས་ཚད་རེག་བྱུང་།་་ བྱེའུ་འགྲམ་ལྕགས་ཀྱང་འབོལ་ཁྲི་རྙིང་བ་གཞན་ཞིག་གི་སྟེང་ལ་མནར་ནས་བསྡད་ཡོད་དེ། མཁན་པོ་ཁ་གཏད་ཀྱི་ཉལ་ཁྲི་དེའི་སྟེང་བཞུགས་ཡོད། ་་རྡུང་ངན་དེ་ཆུང་ཆུང་རེད། ལྕགས་རྟ་སྟེང་ལ་ཞག་ཅིག་བཞོན་དགོས་ཐུག་པས་ཨང་མགོ་ལྷག་མ་ཐལ།་་
་་དེ་ཟེར་ཨ་ལེ། ལྕགས་རྟ་ཟེར་བའི་སྡུག་པོ་ཞིག་བཞོན་རྒྱུ་འདུག་ཟེར།་་ མཁན་པོས་ཕྱག་རྒྱ་བདེ་མོ་ཞིག་བྱས་ཏེ་མིག་རྡོག་གྱེན་ལ་ཐེན་བཞིན་དེ་ལྟར་གསུངས།
བྱེའུ་འགྲམ་ལྕགས་ཀྱི་ཆུང་མའི་མིང་ལ་རིག་ལྷ་མོ་ཟེར། སྐབས་འདིར། ཁོ་མོས་མཁན་པོའི་ཤིང་ཕོར་ལག་གཉིས་ཀྱིས་གསོལ་ནས་མཁན་པོ་ལ་ཕུལ། ཤིང་ཕོར་གྱི་ནང་ན་རྩམ་པ་སྐྱ་སྐྱ་ཞིག་གིས་ཇ་ནག་གི་མལ་ཐུལ་གྱོན་ནས་ཡོད་པ་ནི་བྱེའུ་འགྲམ་ལྕགས་ཀྱི་ད་ལྟའི་ཉལ་སྟངས་ལ་འདྲ་པོ་མི་འདུག་གམ།
་་ད་ང་ཚོ་རྒྱ་རུ་མ་རེད་སོང་བས་ཉ་ཉོག་སློབ་གྲྭར་འགྲོ་ཚོད་ལ་བསྟུན་ནས་ཟ་མ་ཟ་དགོས་ཀི་འདུག་་ མོས་དེ་ལྟར་བཤད་ཀྱིན་གུས་གུས་བྱས་ནས་མགོ་བོ་སྒུར་ཏེ་ཅ་ནེ་བསྟེར། ་་ཉིན་གུང་སྔོ་ཞིག་རྔོས་པ་ཡིན་མོད། ཟས་ལྷག་རེད་འདུག་པས་མཁན་པོ་ཁྱེད་ལ་དྲངས་ཕོད་མ་སོང་། ་་
་་སྐྱོན་མ་རེད། ད་ལྟ་ཚང་མ་ལ་དེ་འདྲ་དར་གིན་འདུག ངས་ཀྱང་ཉིན་གུང་ཟ་མ་ཟོས་ནས་ཡོང་བ་ཡིན།་་
་་མཁན་པོའི་ཤ བྱེའུ་འགྲམ་ལྕགས་ནི་ངེད་ཀི་བརྟེན་ས་འདྲ་བོ་རེད། ཁོ་ལ་དོན་དག་འདྲ་བྱུང་ན། ངེད་མ་བུ་གསུམ་པོ་མུ་གེས་ཤི་རྒྱུ་མ་གཏོགས་མེད། ཁྱེད་ཀི་ཐུགས་ཀིས་མ་བོར། དགེ་བ་ཡོད།་་ རིག་ལྷ་མོས་ལྕགས་ཐབ་སྟེང་གི་རུས་ལེབ་དེ་བླངས་ནས་རྫ་མ་ལ་ཕྱི་བརྡར་བྱས་པ་དང་། ངུ་ལ་ཁད་ཀྱི་སྐད་ངག་ཅིག་གིས་མུ་མཐུན་ཞུས་པར། ་་ཁྱེད་ཀྱི་ཐུགས་ཀི་མ་བོར་རོགས་མཁྱེན། ཁོ་མི་ཅི་འདྲ་ཞིག་ཡིན་མིན་ཁྱེད་ཀྱིས་མཁྱེན་པ་དེ་རེད། མི་ཚེ་གང་བོར་ཁབ་སྐུད་སྣེ་ཞིག་ཀྱང་རྐུ་མྱོང་མེད་ཟེར་ནས་མནའ་སྐྱེལ་ཆོག དགོན་པའི་ལྷ་སྐུ་བརྐུ་ག་ལ་ཕོད། དགོན་པར་བརྐུས་བཞག་ན་ཁོ་ད་དུང་གསོན་གི་རེད་དམ།་་
་་ཅི་ཟེར་རེད།་་ ཅེས་བྱེའུ་འགྲམ་ལྕགས་ཀྱིས་ཆུང་མ་ལ་མི་དགའ་བའི་མིག་མདའ་ཞིག་འཕང་།
་་རིག་ལྷ། ཁྱོས་སེམས་བདེ་མོ་བྱོས་ནས་བསྡོད། ལས་རྒྱུ་འབྲས་ཀྱིས་བསླུ་བ་གང་ཡང་བྱེད་མ་རེད།་་ མཁན་པོས་སེམས་གསོ་བྱས་པ་དང་ཇ་ཧུབ་གང་བཞེས།
་་ངས་མཁན་པོ་ལ་ཞུ་དགོས།་་ རིག་ལྷ་མོས་བྱེའུ་འགྲམ་ལྕགས་ལ་ལན་བྱས་པར། ་་ངེད་མ་བུ་གསུམ་ལ་ཞུ་ས་ཞིག་ཡོད་པ་དེ་ནི་མཁན་པོ་ཚང་རེད།་་ མོ་རང་འགྱིག་གི་རྐུབ་སྟེབས་ཆུང་ཆུང་ཞིག་ཡོད་པ་དེའི་སྟེང་ལ་བསྡད་པ་དང་། ལག་གཡས་པས་མིག་ཆུ་ཕྱི་བཞིན། གཡོན་པས་རུས་ལེབ་དེ་བསྡམ་ནས་འདུག
་་སྡུག་ས་ལ་བསམ་བློ་མ་བཏོང་། བྱེའུ་འགྲམ་ལྕགས་དེ་ནུབ་ངའི་དགོན་ཁང་ནང་ལ་ཡོད། ང་གཉིས་དུས་ཚོད་བཅུ་གཉིས་བར་ཏུ་བསྡད་པ་ཡིན། དུས་ཚོད་གསུམ་པའི་སྟེང་ང་སྒོ་ལ་བུད་སྐབས་ཁོ་གཉིད་འདུག དེ་དུས་ཕྱི་རོལ་ན་བད་སྲབ་མོ་ཞིག་ཆགས་ཡོད་འདུག སྔ་དྲོ་དུས་ཚོད་ལྔ་བའི་སྟེང་ང་རང་ཡར་ལ་ལངས་སྐབས། བད་དེ་ད་དུང་ཞུ་མི་འདུག ངས་ཀྱང་ཉེན་རྟོག་པ་ལ་དེ་ལྟར་བཤད་པ་ཡིན། དེ་དུས་བད་སྟེང་ན་རྐང་རྗེས་རྡོག་རྗེས་ཅི་ཡང་མི་འདུག་བཤད་པ་ཡིན།་་
་་མཁན་པོ་ཁྱེད་ཀྱིས་ཉེན་རྟོག་པ་ལ་དྲང་པོ་ཞིག་བཤད་རོགས།་་ སྐད་ཆ་དེ་གོ་མ་ཐག རིག་ལྷ་མོའི་སེམས་ལ་བདེ་བ་ཅུང་ཙམ་ཐོབ། མོས་མིག་ཆུའང་མཚམས་ཆད་སོང་།
་་ཉེན་རྟོག་ཚང་གིས་ང་མ་གཏོགས་དོགས་པ་ཟ་ས་སུ་ཡང་ཡོད་ཀི་མེད་འདུག་་ བྱེའུ་འགྲམ་ལྕགས་ཀྱིས་ཉལ་ཚུགས་བརྗེས་ཙམ་བྱས་ནས། ་་ང་ཕྱིར་ལ་མངགས་དོན་ཡང་བདེན་དཔང་མེད་པས་རེད། དོགས་པ་ཟ་ས་ང་མ་གཏོགས་ཡོད་མ་རེད།་་
་་ཨིམ།་་ མཁན་པོས་མགོ་བོ་གཡུགས་བཞིན་དྲིས་པར། ་་ཁྱོད་ཁྲུན་ཏུའུ་ལ་ནམ་འགྲོ་འི་ཡིན།་་
་་ཉི་མ་འགའ་སྒུག་ནས་ལུས་པོ་གསོས་རྗེས་འགྲོ་འི་ཡིན། ངས་ད་དུང་གཟིག་སྡེས་ལ་གནང་བ་ཞུ་དགོས་རེད།་་
་་ག་རེ། དེ་རིང་གཟའ་མཇུག་སྤེན་པ་རེད།་་ མཁན་པོས་བཤད་བཞིན་མཛུབ་མོ་རྩིས། ་་སང་ཉིན་གཟའ་མགོ་ཉི་མ། ཟླ་བ། མིག་དམར། ལྷག་པ། ཕུར་བུ། ཨོ་རེད། ཁྱོད་ཆོས་ཚོགས་གྲོལ་རྗེས་སོང་དང་ཡག་གི་་
རྒྱ་ཟླ་བཞི་བའི་ཚེས་བཅུ་བཞི།
༄༅། །ཆོས་ཚོགས་ཉིན་གཉིས་ལ་ཡོད་འདུག ཉིན་དང་པོ་ལ་དགོན་སྡེ་གཉིས་ཀྱི་བར་ཆད་སྣ་ཚོགས་སེལ་ཆེད་སྐྱབས་འགྲོ་དུང་ཞིག་སྒྲུབ་རྒྱུ་དང་། ཉིན་གཉིས་པར་བླ་མ་སོ་སོས་བཀའ་ཁྲིད་བཀོད་སྒྲིག་བྱས་འདུག བཀའ་ཁྲིད་ཀྱི་བརྗོད་བྱ་ལ་ཅི་ཡང་ཡོད་འདུག ཁོར་ཡུག་གཙང་སྦྲ་འཆད་མཁན་འདུག་ལ་སློབ་གསོ་ཡར་རྒྱས་དགོས་རབས་འཆད་མཁན་ཡང་འདུག བུ་མོ་ཚོས་གོམས་པ་སྤོ་སྟངས་བསླབ་མཁན་འདུག་ལ་བུ་ཕོ་ཚོས་མོ་ཐོ་བཞོན་ལུགས་ཀྱང་ལམ་སྟོན་བྱེ་བྲག་གནང་སོང་། ད་དུང་བླ་མ་ཞིག་གིས་གད་ངོས་ནས་ཕྱག་འཚལ་ན་ཕན་ཡོན་མེད་རབས་དང་། གསང་སྒྲེའུ་གྱོན་ན་ཕན་ཡོན་ཡོད་རབས་སོགས་ཀྱང་བཀའ་སློབ་གནང་བྱུང་། དེ་ནས། དེ་ཉིན་གྱི་ཆེས་མཐའ་མའི་བཀའ་ཁྲིད་ལ་ཐོན་དུས། ཝ་བླ་མ་ཁྲི་ཁར་བཞུགས་བྱུང་།
ཝ་བླ་མས་ཁ་མཚར་ཞིག་གིས་ཆོས་ཁྲིད་ཀྱི་མགོ་བརྩམས་བྱུང་། དེ་ནས་ཁོང་གིས་སྐད་ཆ་ཚུར་ལ་བཀུགས་ཏེ་རྟེན་མཛོད་ཁང་གི་ལྷ་སྐུ་རྐུས་ཤོར་བའི་སྐོར་ལ་གསུངས་བཤད་བྱས། ངོ་མ་བཤད་ན། ཝ་བླ་མ་ནི་བླ་མ་ཆེ་གྲས་མ་རེད། ཁོང་གཅོད་པ་ཞིག་གི་སྐྱེ་བ་ཡིན་ཟེར་དར་བ་རེད། ཁོང་གི་ཆོས་ཁྲིད་ཆེས་རྔ་མར་འཇོག་དོན་ཡང་དེ་རེད། འོན་ཀྱང་ཁོང་ནི་བླ་མ་ནུས་ཤུགས་ཅན་ཞིག་ཡིན། ལོ་འདི་ཤས་རིང་ལ་ཁོང་རྒྱ་ནག་ཏུ་འདུལ་བྱར་བྱོན་ནས་དགོན་པའི་རྟེན་བཞེངས་པ་ལ་ཕན་ཐོགས་བསམ་གྱིས་མི་ཁྱབ་གནང་བ་རེད། ལུག་ཆུང་དགོན་གྱི་འདུ་ཁང་ནི་ཁོང་གིས་ཞིག་གསོ་བྱས་པ་རེད། དགོན་པའི་གཡས་ངོས་ཀྱི་ཆོས་རྟེན་བརྒྱ་རྩ་བརྒྱད་ཅན་དེའང་ཁོང་གི་རྒྱ་སློབ་དག་གིས་ཕུལ་བ་ལྟ་བུ་རེད། ཁོང་ནི་བླ་མའི་ནང་གི་བསམ་བློ་གསར་བ་དང་གཟིགས་རྒྱང་རིང་པོ་ཡོད་མཁན་དེ་འདྲ་ཡིན་ཏེ། བླ་མ་གཞན་དག་གིས་རྒྱ་ཡུལ་ལ་འདུལ་བྱར་བྱོན་མི་ཕོད་ནས་རང་ས་ནས་མར་ཕྱུར་བསོགས་སྒྲུབ་བྱེད་སྐབས། ཁོང་ནི་རྒྱ་ཡུལ་ཏུ་ཕེབས་ཏེ་བསྟན་པ་རྒྱ་ཆེར་སྤེལ་བ་རེད། ཁོང་གིས་དགོན་པ་ལ་སྔོན་མ་དར་མ་མྱོང་བའི་རྟེན་མཛོད་བཤམས་སྟོན་ཁང་དང་དཔེ་མཛོད་ཁང་གསར་བ་བཞེངས་པའང་རེད། དེ་བས་བླ་མ་གཞན་དག་གིས་ལྷ་སྐུ་རྐུ་ཤོར་གྱི་དོན་དག་ལ་སྐད་ཆ་ཉུང་པོ་མ་གཏོགས་མ་གསུངས་མོད། ཝ་བླ་མས་དོན་རྐྱེན་འདི་བརྗོད་བྱ་གཙོ་བོར་བྱས་ནས་བཀའ་སློབ་གནང་བ་རེད།
་་དུས་ངན་སྙིགས་མ་འདིའི་ནང་ལ་མཚོན་ན། མྱི་སེམས་ཟེར་རྒྱུ་བོ་རྫོབ་རེད། མྱི་སེམས་འདྲེ་ལ་ལོག་ཡོད་རེད། ད་ལྟ་དགོན་པའི་རྟེན་ཁང་གི་ལྷ་སྐུ་ལའང་ལག་པ་སྙབ་ཕོད་པ་རེད། འདི་འདྲེ་མིན་ན་ཅི་རེད།་་ ཁོང་གིས་ཞལ་ངོ་དེ་སྔོན་ཁ་མཚར་བཤད་པའི་ཞི་བའི་རྣམ་པ་དེ་ལས་ཁྲོ་བོའི་རྣམ་པར་གྱུར།
་་ལྷ་སྐུ་འདི་བཅས། འུག་ལུག་ཆུང་དགོན་གྱི་རྟེན་ཡོད་ན་མེད་ན་དེ་རེད།་་ ཝ་བླ་མས་ལྷ་སྐུ་འདི་དག་གི་ལོ་རྒྱུས་རྒྱུ་མཚན་གསལ་བོ་མཁྱེན་གྱིན་ཡོད་དེ། སྔོན་ཆད་དགོན་པའི་དཔེ་ཁང་གི་ཐེབས་རྩ་བསོགས་པའི་ཆེད་དུ། ཁོང་གིས་ལྷ་སྐུ་འདི་དག་དང་རྟེན་གནའ་རྫས་གཞན་དག་ཁྱེར་ནས་རྒྱ་ཡུལ་ཏུ་བཤམས་སྟོན་བྱས་པ་རེད། སྐབས་དེར། རྒྱ་མི་མཁས་པ་དག་གིས་ལྷ་སྐུ་འདི་དག་ལ་བརྟག་དཔྱད་བྱས་པ་དང་། དགོན་པའི་དཀར་ཆག་གི་ཁུངས་དང་གཏུགས་ནས་ལྷ་སྐུའི་ལོ་རབས་བཅད་པ་དང་།དེའི་ནང་གི་བལ་པོའི་ལི་མ་ཞིག་ལ་རྒྱ་སྒོར་ས་ཡ་གསུམ་གྱི་གོང་བརྒྱབ་པ་རེད། ་་འདིའི་ནང་གི་འཕགས་པ་ལོཀེཤྭརའི་སྐུ་དེ་ནི་སྔོན་ཆད་བལ་བཟས་བོད་ཡུལ་ཏུ་གདན་ལ་དྲངས་པ་དང་། མཐའ་བཞིའི་སྲིན་པོའི་ཁ་གནོན་གྱི་ཚུལ་ཏུ་ཆོས་རྒྱལ་ཁྲི་སྲོང་ལྡེ་བཙན་གྱིས་ལུག་ཤུལ་གྱི་ཡུལ་ལ་གནང་བ་དེ་འདྲ་རེད། པེ་ཅིང་གི་རྒྱ་མཁས་པ་ཞིག་གིས་ལི་སྐུ་འདི་ལ་སྒོར་མོ་ཁྲི་ཚོ་གསུམ་བརྒྱའི་གོང་ཚད་བརྒྱབ་པ་རེད། ད་དུང་སྡེ་དགེའི་ཆོས་རྒྱལ་བསྟན་པ་ཚེ་དབང་གིས་ལུག་ཆུང་དཔོན་ཚང་ལ་གནང་བའི་སྒྲོལ་སྐུ་དེའང་ད་རེས་རྐུ་ལ་ཤོར་བ་རེད། འདིའི་རིན་གོང་ཡང་བཤད་རྒྱུ་མེད་པ་རེད། ད་དུང་སྐུ་རྙིང་གྲས་གཞན་གསུམ་ཡོད་པ་དེའང་མཉམ་ཏུ་ཤོར་བ་རེད། མདོར་ན་སྒོར་མོ་ཁྲི་ཚོ་བདུན་བརྒྱ་བརྒྱད་བརྒྱ་ཞིག་གི་རྒྱུ་རྩ་རེད། འོན་ཀྱང་འུག་ལུག་ཆུང་ཡུལ་དགོན་གཉིས་ལ་མཚོན་ན། སྐུ་འདི་བཅས་སྒོར་མོ་ཁྲི་ཚོ་བརྒྱད་བརྒྱ་ལ་བརྗེ་ནི་ཨེ་རེད་བཟླས་ན། བརྗེ་ནི་མ་རེད། ད་སུ་ཞིག་གིས་ཧམ་པ་འདི་འདྲ་ཚ་ནས་བརྐུས་སོང་བ་རེད། རྐུན་མ་འདི་ལ་ལས་རྒྱུ་འབྲས་དང་ཚེ་འདི་ཕྱི་མེད་པ་ཨེ་རེད།་་
་་རྟེན་འདི་བཅས་འུག་ཚོ་ལུག་ཆུང་སྡེ་བའི་ནོར་བུ་ཡིན་པ་ཙམ་གྱིས་མ་ཚད། འདི་བོད་གངས་ཅན་སྤྱིའི་ནོར་བུ་རེད། རིན་ཐང་བྲལ་བ་རེད། ད་ལྟ་རྐུན་མ་ཧམ་པ་ཅན་དེ་འདྲ་ཞིག་གིས་རྐུས་སོང་བ་རེད།་་ སྐད་ཆ་འདིར་ཕེབས་སྐབས། ཝ་བླ་མའི་ཞལ་ལ་ད་དུང་དོགས་པ་ཞིག་གི་ཁེངས་ནས་ཡོད་པ་འདྲ། ཆོས་འོག་ལ་ཞུགས་མཁན་དག་གིས་ཀྱང་ཕན་ཚུན་བགྲོ་གླེང་བྱེད་བཞིན་འ་འུར་དཀྱགས་བྱུང་། འགའ་རེས་རྐུན་མ་དེ་ལ་དམོད་མོ་བྱེད་ཀྱིན་འདུག འགའ་རེས་རྐུན་མ་དེ་ནང་རྐུན་ཡིན་ཐག་ཆོད་ཟེར་ནས་བཤད་བཞིན་འདུག བྱེའུ་འགྲམ་ལྕགས་བཟའ་ཚང་གང་པོའི་འགྲམ་གྱི་མི་དེ་ཡིས་ཀྱང་ ་་ངོ་མ་རེད། འདི་འུག་གི་རུ་བའི་མྱི་ཞིག་གིས་རྐུས་པ་ཡིན་ནོ་བརྒྱ་ཆ་བརྒྱ། ལྷ་སྐུ་དེ་འདྲ་མང་བོའི་ནང་གི་རྩ་ཆེན་དག་བླངས་སོང་བ་འདི་ལྷ་སྐུ་ལ་ཆ་རྒྱུས་ཡོད་པ་ཞིག་ནོ་སྟོན་ཡོད་་ ཅེས་བཤད་མ་ཐག ཡང་གཞན་ཞིག་གིས། ་་བོད་པ་འདི་ཚོ་ངོ་མ་ཁ་མི་གསོས་རྒྱུ་ཏག་ཏག་རེད། ཁ་ནང་ནས་ལས་རྒྱུ་འབྲས་དང་རྩ་བའི་བླ་མ་ཟེར་བཞིན། བྱ་ཞིག་ཐོན་ནོ་འདི་འདྲ་ལས་རྒྱུ་འབྲས་དང་འགལ་བ་ཅན་ཏག་ཏག བླ་མའི་བཀའ་དང་འགལ་ནི་རྐྱང་རྐྱང་བཟོ་ནི་རེད་་ ཟེར།
་་འོན་ཀྱང་། ལས་རྒྱུ་འབྲས་ཀྱི་ཞགས་པ་ལས་ཐར་སོང་བའི་རྐུན་མ་ཞིག་ངས་ད་ལྟ་བར་ཏུ་གོ་མ་མྱོང་།་་ ཝ་བླ་མས་སྤྱན་ཤེལ་དེ་ཡར་ལ་སྣུད་ཙམ་བྱས་ནས་མུ་མཐུད་དུ་གསུངས་དོན། ་་འདི་ཡིན་གཅིག་མིན་གཅིག་གསལ་བོ་ཞིག་རྩད་གཅོད་བྱེད་འཇོག་དགོས། འུག་ལུག་ཆུང་དགོན་གྱི་ཆོས་སྐྱོང་སྲུང་མ་གན་ཚོས་བསྟན་དགྲ་འདི་རིགས་སྐྱུར་རྒྱུ་མ་རེད་ལ། སྐྱུར་རྒྱུ་ཡང་མེད་པའི་སྨོན་ལམ་ཡང་འདེབས། འདི་བླ་མའི་མིང་འཛིན་མཁན་ཞིག་གི་བཤད་རྒྱུ་མ་རེད་མོད། ངས་དེ་ལྟར་དྲན་སོང་། རྐུན་མ་འདི་འདྲ་ངན་པ་ཞིག་ངས་སྐྱུར་མི་དགོས་བཤད་ནི་ཡིན།་་
ཆོས་འོག་གི་མི་ཚོས་མགོ་བོ་གཡུགས་ནས་ཝ་བླ་མའི་དགོངས་པ་ལ་འཐད་པའི་བཟོ་ལྟ་བྱས། འོན་ཀྱང་བྱེའུ་འགྲམ་ལྕགས་ཀྱིས་ཁོས་ཅི་ཞིག་བྱེད་དགོས་མིན་ཤེས་མ་སོང་། ཉེ་ཁོར་གྱི་མི་ཐམས་ཅད་ཀྱིས་ཁོ་ལ་ལྟ་བཞིན་མཐོང་ཆུང་དང་ཞེན་ལོག་གི་རྣམ་འགྱུར་མངོན་དུ་སྟོན་བཞིན་འདུག
་་ང་ཁ་སང་ཉེན་རྟོག་ལས་ཁུངས་ཀི་གཟིག་སྡེས་ས་ལ་སྐད་ཆ་འདྲི་རུ་སོང་བ་ཡིན། ཁོས་ཀྱང་ཉེན་རྟོག་ལས་ཁུངས་ཀྱིས་རྩ་བཅད་ནན་པོ་བྱེད་ཀྱིན་ཡོད་རབས་དང་། རྐུན་མའི་སྣེ་ཟིན་ནས་ཡོད་པ་བཤད་བྱུང་། རྐུན་མ་འདི་འདྲ་ངན་པ་ཞིག་ངོ་མ་ལྷ་དཀོན་མཆོག་གསུམ་གྱིས་སྙིང་རྗེས་མངགས་ཀྱང་། རྒྱལ་ཁབ་ཀྱིས་མངགས་ས་མ་རེད།་་
་་མྱི་ཟེར་རྒྱུ་འདི་འདྲིས་བཞིན་འདྲིས་བཞིན་འདྲེ་མོ་མགོ སྒོར་མོའི་དོན་དུ་ཅི་ཡིན་ནའང་ལས་ཕོད་རེད།་་ བྱེའུ་འགྲམ་ལྕགས་ཀྱི་འགྲམ་ཏུ་ཨང་ཙོག་བྱས་ནས་བསྡད་པའི་རྒད་པོ་དེ་ཡིས་འཁོར་ལོ་སྐོར་མཚམས་བྱས་ནས་ཟུར་ཟའི་སྐད་ཆ་དེ་འདྲ་ཞིག་བཤད་པ་ན། རིག་ལྷ་མོས་གོ་འཕྲལ་ཁ་ཕྱིར་འཁོར་ནས་མིག་གིས་གཅེར་བ་དང་། རྒད་པོ་དེས་བསླར་ཡང་མཛེམ་མེད་དུ་བཤད་པར། ་་ལས་དེ་འདྲ་བཟོས་ནས་ད་དུང་ཅི་མིན་མདོག་སྟོན་བཞིན་བླ་མའི་ཆོས་འོག་ལ་ཡོང་ཕོད་པ་རེད། ངོ་ཚ་ཁྲེལ་མེད།་་
་་ལོ་རྒས་པ་ཡིན་ན་རྒས་པའི་འདུག་སྟངས་ཤིག་ཡོད་རེད། མྱི་ཉེས་མེད་ལ་ལྷུང་བཏབས་ནས་ཤི་ཁར་སྡིག་པ་མ་བསོགས་ན་རེད།་་རིག་ལྷ་མོས་ཀྱང་རྔམ་སྟོན་དེ་འདྲ་བྱས། ཁོང་གཉིས་ཀྱིས་ཕན་ཚུན་མིག་སྡང་རེ་ལྟས་ནས་ཁ་ཕྱིར་ཏུ་ཁོར།
་་ལྷ་སྐུ་དེ་དག་སུས་རྐུས་སོང་ནི་ཡིན་ན། དེ་ཁ་ནང་ཁྲག་བསྐྱུག་ནས་མགོ་ཐུར་ལ་རྒོལ་བར་ཤོག་་ རིག་ལྷ་མོས་དེ་འདྲ་བཤད་མ་ཐག་སེམས་ལ་འགྱོད་པ་ཞིག་སྐྱེ་མོད་ཁ་ནས་ཤོར་བའི་ཚིག་ལ་ལྡོག་ཐབས་ཅི། དེ་བས་མོས་སེམས་ནས་བཛྲསཏྭ་ཚར་གསུམ་བཏོན་པ་རེད། །
རྒྱ་ཟླ་བཞི་བའི་ཚེས་བཅུ་དྲུག་ཉིན།
༄༅། །གྲོང་བརྡལ་འདི་ལ་མི་རིགས་གཉིས་ཡོད་དེ། རིགས་དང་པོ་ནི་འུག་པ་ལྟར་མཚན་མོར་སད་ཡོང་མཁན་དེ་འདྲ་ཡིན་ལ། ཁོ་ཚོ་ཉིན་དཀར་ཐོག་ཁང་དང་ཡིག་ཁང་ནང་ནས་སྒོར་མི་འབུད་ལ། མཚན་མོ་རྒྱ་ཁོག་ཟ་ས་དང་གླུ་ལེན་གར་རྩེད་བྱེད་ས་ནས་ཚང་ཁ་བརྒྱག་པ་རེད། རིགས་གཉིས་པ་ནི་དེ་ལས་ལྡོག་ཏེ། སྦྲང་མ་ལྟར་ཉིན་དཀར་སྲང་བར་ནས་དོན་མེད་འཁྱམ་གྱིན་ཡོད་ལ། སྟེགས་གྲུག་དང་ཧེ་ཐིག་ཟས་ཁང་གི་སྒོ་ནས་ཡར་མར་འཛུལ་བུད་བྱེད་པ་དང་། ཉི་མ་ནུབ་ཁར། རང་རང་གི་མོ་ཐོ་བཞོན་ནས་སོ་སོའི་གཞིས་ལ་ལོག་འགྲོ་བ་རེད།
ཧེ་ཐིག་ཟས་ཁང་འདི་ལ་དམིགས་བསལ་གྱི་ཁྱད་ཆོས་ཅི་ཡང་མི་འདུག་མོད། སྒོ་བྱང་ལྗང་མདོག་དང་གྱང་ངོས་ཀྱི་དགོན་པ་ཟླ་མགོ་ཅན་གྱི་རི་མོ་བྲིས་པའི་ཟས་བྱང་ཆེན་པོ་དེ་ལས་འདི་ནི་ཧེ་ཧེ་དག་མ་ཞིག་གིས་སྒོ་ཕྱེས་ནི་ཡིན་པ་ཤེས་ཐུབ། ཁང་བའི་ནང་ལ་ཤག་ཅིག་ཕུད་འདུག་པ་དང་། དེའི་ནང་ནི་ཟ་མ་ལས་ས་ཡིན་ལ་སྒོའི་ཤེལ་ལེབ་ནས་ཤག་བཅད་བར་ནི་མགྲོན་པོ་འདུག་ས་རེད། ཤེལ་སྒོའི་སྟེང་ན་བོད་ཡིག་དམར་པོས་ཐིག་པ་དང་ཕོ་ཀྲང་བྲིས་འདུག མགྲོན་པོ་འདུག་ས་ལ་རྐུབ་སྟེབས་བཞི་རེས་ཅོག་ཙེ་རེ་སྐོར་ནས་ཚོ་ཚོ་བྱས་འདུག་པ་དང་། དེ་འདྲའི་ཚོ་བཞི་གཡས་གཡོན་གཉིས་གཉིས་སུ་སྒྲིག་ཡོད། མགྲོན་པོ་དག་ནང་ལ་ཐོན་སྐབས། གྱང་གི་རི་མོ་ལ་ལྟས་ནས་རང་གི་ཟ་འདོད་པ་དེར་མཛུབ་བཙུགས་བྱས་ན། ཚོང་བདག་ཞྭ་དཀར་པོ་ཅན་དེས་ཧ་གོ་འི་རེད་ལ། སྐར་མ་གཉིས་གསུམ་ཞིག་ནས་ཁྱོད་ལ་ཟ་མ་སྤྲོད་ཐུབ་པ་རེད། གོ་རིམ་འདི་ལ་ཚོང་མགྲོན་གཉིས་ཀྱིས་སྐད་ཆ་ཚིག་རྡོག་ཅིག་ཀྱང་བཤད་དགོས་དོན་མེད་ལ། བཤད་ཀྱང་རི་མོ་ལྟར་ཕན་ཚུན་གོ་བརྡ་འཕྲོད་ངེས་མ་རེད།
རྒྱ་ཆས་གྱོན་པའི་འབྲོག་པ་ཞིག་ཟས་ཁང་འདིའི་སྒོ་ལས་འཛུལ་མ་ཐག་མགོ་ཡི་ཞྭ་མོ་དེ་ཕུད་པ་དང་། ནང་ཤག་ལ་གཏད་ནས་སྐད་ཆེན་པོས་ ་་ལོ་པན། ཡེ་བན་ཅ་རུག་་ ཅེས་ནས་བོས། ཚོང་བདག་དེས། ་་མཱ་སཱང་་ ཟེར་བ་ན། ཚག་ཚག་ཕག་ཕག་གི་སྔོ་མ་བརྔོ་བའི་སྐད་སྒྲ་ཞིག་ནང་ཤག་ནས་ཐོན་བྱུང་།
་་ཡ། དཀའ་ཨེ་ཐལ།་་
་་ཡེ། ཁྱོད་ཡིན་ཟིག ཡ། དཀའ་མ་ཐལ་མ་ཐལ། དེ། ཅི་ཡིན།་་ གྲྭ་བ་ཞིག་གིས་འབྲོག་པ་འདིའི་ངོས་ཟིན་ནས་ལན་བཏབ་པ་དང་། འབྲོག་རྒན་དེ་ཁོང་གི་ཅོག་ཙེའི་ཕ་རོལ་ཏུ་བསྡད། ཁོང་གཉིས་ཀྱིས་དབྱར་རྩྭའི་སྐོར་ལ་སྐད་ཆ་མང་ཙམ་བཤད།
དེ་ནས་ཚོང་བདག་གིས་ཐུག་པ་འཁྱེར་ཏེ་ཅོག་ཙེའི་སྟེང་ལ་འཇོག་ཚེ། གྲྭ་བ་དེས་རང་གི་ཅ་ནེའང་སྟོང་པ་བྱེད་ཚར་འདུག ཁོས་ཁ་ལ་ལག་པས་བྱིལ་བྱིལ་ཞིག་བྱས་ནས་ལག་པ་དེ་གོང་བ་ལ་ཕྱིས། རྒན་པོས་ཐིག་པའི་སྟེང་ལ་བཀབ་ཡོད་པའི་ཤ་ལེབ་མ་ལྔ་དྲུག་ཞིག་ཡོད་པ་དེ་དག་ཟོས་རྗེས་མགོ་དཀྱག་པ་ན། གྲྭ་བ་དེས་སྐད་ཆ་དྲིས་པར།
་་ཁྱེད་རུའི་དགོན་པའི་སྐུ་འདྲ་རྐུས་ཤོར་སོང་བ་དེ་དག་གོ་རྒྱུ་འདུག་གམ།་་
་་འདི་ཚང་གིས་རྐུན་པ་བཟུང་ནས་ཡང་ཕྱིར་ལ་མངགས་བཞག་འདུག རྐུན་མ་ད་ལྟ་ཁྲིན་ཏུའུ་ཞིག་ལ་ཐོན་འདུག་ཟེར།་་
་་ཁྱོས་རྐུན་མ་ཟེར་གིན་ཡོད་པ་དེ། འགྲམ་པའི་སྟེང་ལ་ཤ་མཚན་མཚར་བོ་ཞིག་ཡོད་པ་དེ་རེད་དམ།་་
་་རེད། བྱེའུ་འགྲམ་ལྕགས། འགྲམ་པའི་སྟེང་ལ་བྱེའུ་ཞིག་གིས་འགྲམ་ལྕགས་་བྱས་པ་ལྟ་བུ་ཞིག་ཡོད་རེད།་་
་་འགའ་རེས་མྱི་ལྡིང་རྐུན་མ་ཡིན་ནི་མ་རེད་ཟེར་གི ཉེན་རྟོག་པས་ཞི་དྲག་ཐབས་གཉིས་བཀོད་ནས་དྲི་བརྩད་བྱས་ཀྱང་བདེན་དཔང་འདྲ་ལོན་མེད་ཀི་ཟེར།་་ གྲྭ་བའི་དོགས་པའི་མིག་ཞགས་དེ་འབྲོག་རྒན་དེའི་ཅ་ནེའི་ནང་ལ་ལྷུང་།
་་ངེད་ཀི་དགོན་པའི་རྟེན་རྙིང་གལ་ཆེན་དག་ཕྱོགས་གཅིག་ཏུ་རུག་ནས་དགོན་པའི་པོ་བོས་ཁང་བའི་ནང་བཞག་ཡོད་རེད། རྐུན་མ་དེས་ཐད་ཀར་དེའི་ནང་གི་རྩ་ཆེན་དག་གང་བཞག་ཡོད་སའི་སྒམ་དེ་གཏོར་ནས་རྐུས་སོང་བ་རེད།་་ རྒན་པོས་ཤ་ལེབ་མ་ཞིག་བླངས་ནས། ་་འདི་ཚང་གི་ཤ་ལེབ་འདྲ་བོ་ཇེ་སྲབ་ཇེ་སྲབ་རེད།་་ ཤ་དེ་སྲབ་པོ་ཡིན་པས་ལྡད་རྒྱུའང་མི་འདུག ཁོས་རུལ་མིད་བྱས་ཏེ་མུ་མཐུན་བཤད་རྒྱུར། ་་ནང་མི་ཞིག་གིས་བརྐུས་པ་ཡིན་ནོ་བརྒྱ་ཆ་བརྒྱ། བྱེའུ་འགྲམ་ལྕགས་དེ་ནུབ་དགོན་ནང་ནས་ཞག་བསྡོད་བྱས་པ་རེད།་་
་་མཁན་པོ་ཞིག་གིས་ཁོ་ལ་དག་སྐྱེལ་བྱས་སོང་ཟེར་བ་མ་རེད་དམ།་་
་་བྱེའུ་འགྲམ་ལྕགས་ཡིན་ན་འདིས་སྔོན་ཆད་དགོན་པའི་པོ་བོས་ཁང་བའི་ནང་ཤིང་བཟོ་བྱེད་མྱོང་རེད།་་ རྒན་པོས་གྲྭ་བ་ལ་དྲི་ལན་མ་བཏང་བར་ཚུལ་ལ་དྲི་བ་ཞིག་འཕང་བྱུང་སྟེ། ་་ཁོ་མིན་ན་དགོན་པའི་གྲྭ་བ་དག་གིས་རྐུས་འགྲོ་རྒྱུ་མ་རེད་ད།་་
གྲྭ་བ་དེས་ལན་ཅི་ཡང་མ་བཏབ་པར་རྒན་པོའི་སྐད་ཆ་ལ་ཉན།
་་སྔ་དྲོ་སྐྱ་བཅག་མ་བཅག་མཚམས་ཞིག་ལ། བྱེའུ་འགྲམ་ལྕགས་ཀྱིས་འཕྲུལ་རྟ་བཞོན་ནས་བྲེལ་བྲེལ་ཚུབ་ཚུབ་ངང་ཁྱིམ་ལ་ལོག་ཐལ་ཟེར།་་ རྒན་པོས་མགོ་བོ་སྒུར་ཙམ་དང་སྐད་མགོ་ཡང་དམའ་ཙམ་བྱས་ནས་བཤད་པར། ་་དེ་ངེད་ཀྱི་རྒན་མོས་མིག་གསོན་པོས་རིག་འདུག་་
་་ཡ་ཡ། དེ་འདྲ་ལབ་ནའང་བདེན་ལ་ཁད། དེ་ན་ཉེན་རྟོག་པས་ཅི་ཟེར་ནས་མངགས་བཞག་པ་ཡིན་ནམ།་་
་་ཉེན་རྟོག་པས་སྐུ་འདྲ་ཚུར་ལ་ལོན་དགོས་པའི་ཆེད་དུ་ལོས་ཡིན། རྐུན་མ་དང་སྐུ་འདྲ་གཉིས་ལས་སྐུ་འདྲ་གལ་ཆེ་ནི་རེད།་་
་་ཨིམ།་་
་་ཉེན་རྟོག་པས་བྱེའུ་འགྲམ་ལྕགས་ཚང་གི་ཁྱིམ་ལ་སོགས་པར་བཤེར་མོད། སྐུ་འདྲ་མ་རྙེད་རེད།་་
་་དེ་ལོས་ཡིན། རྐུན་མ་སུ་ཞིག་གིས་རྐུས་རྒྱུ་ཁྱིམ་ལ་ཁྱེར་སྲིད་རེད།་་
་་དེ་བཟླས། ཉེན་རྟོག་པས་ཁོ་མངགས་ནས་སྐུ་འདྲ་གང་ཡོད་རྩད་བཅད་འདོད་པ་རེད།་་
་་དེ་འདྲ་སླ་མོ་གང་ན་ཡིན། ཁོས་ཉེན་རྟོག་པ་ཡོད་ནོ་ཤེས་རྒྱུ་རེད། ཁོས་རྐུས་རྒྱུ་ཕྱིར་ལ་ཕུད་རྒྱུ་མ་རེད།་་
་་ཁོས་ཉོ་མཁན་སྔོན་ནས་བཙལ་ཡོད་རེད། མི་འདི་ཀླད་པ་ངར་ནི་རེད། སྔོན་ཆད་འཕྲུལ་རྟ་ཆག་པོ་གཉིས་ཉོས་ནས་འཕྲུལ་རྟ་གཅིག་ལ་སྒྲིག་པ་རེད།་་ རྒན་པོས་ཐུག་པ་ཅ་ནེ་གང་པོ་གཙང་མར་ཟོས་ཚར་ནས་ཟ་ཐུར་ཅོག་ཙེའི་སྟེང་ལ་བཞག་་ སྐུ་འདྲ་འདི་དག་ལྷ་ཆེ་རེད་ནི། ཡུན་རིང་བཟུང་བཞག་ན་ཁྱིམ་ལ་བཀྲ་མི་ཤེས་པ་འབྱུང་སྲིད་པས། ཁོས་ཡུན་རིང་འཛིན་ཕོད་མ་རེད།་་
་་བརྐུ་ཕོད་པ་ཙམ་གྱིས་འཛིན་མི་ཕོད་པ་ཅི་ཡོད།་་
་་དེ་ཁྱོད་ཀྱིས་ཤེས་ནི་མ་རེད། སྔོན་ཆད་འདིའི་ནང་གི་སྐུ་འདྲ་ཞིག་བརྐུས་ཤོར་བ་རེད། རྐུན་མས་ཕྱིར་ཉིན་བཙོང་བཞག་པ་རེད། བླ་མ་ཞིག་གིས་རྐུས་རྒྱུ་ཡིན་ནོ་མ་ཤེས་ནས་བླུས་པ་རེད། ཉི་མ་བཅུ་ཁ་ཞིག་ནས་བླ་མ་དེ་ནད་སྡུག་པོ་འཕོག་ནས་འདས་པ་རེད། རྐུན་མ་དེར་ཅི་ཡང་བྱུང་ཡོད་མ་རེད། ང་ཚོའི་སྡེ་བའི་ནང་ན་དེ་འདྲ་ཞིག་བཤད་སྲོལ་ཡོད་རེད།་་
་་ཁྱོད་རུ་པའི་ལྷ་མཚར་པོ།་་
་་དེ་འདྲ་བཤད་སྲོལ་ཡོད་ནི་རེད།་་
་་ཡ་ཡ། ད་ཅང་མི་ཤེས་ཀི་་ གྲྭ་བས་མགོ་བོ་གཡུགས་བཞིན་བསམ་བློ་བཏང་།
་་ལོ་པན། སྒོར་མོ་དུ་རེད།་་ རྒན་པོ་ཡར་ལངས་ནས་དོར་མོའི་ཁུག་མའི་ནང་ནས་སྒོར་མོ་འགའ་བླངས་བ་དང་། གྲྭ་བས་ཀྱང་སྒོར་མོ་བླངས་ནས་སྤྲད། ཚོང་བདག་གིས་ལྕོགས་ཤིག་བཟུང་ནས་སྒོར་བུད་པ་དང་ཟས་རིན་བླངས། རྒན་པོ་དང་གྲྭ་བ་གཉིས་སྔ་གཞུག་བྱས་ནས་ཟས་ཁང་ལས་བུད་དོ། །
རྒྱ་ཟླ་བཞི་བའི་ཚེས་ཉེར་གཅིག་ཉིན།
༄༅། །གཟིག་སྡེས་ཀྱི་ཁ་པར་དྲིལ་བུ་གྲག་པ་དེས་ཁོ་ཚོའི་གྲོས་མོལ་མཚམས་བཅད་སོང་། ཁོས་ཁ་པར་བླངས་ནས་ལྟ་ཙམ་བྱས་ཏེ་སྒྲ་མེད་པར་བཟོས། ཁ་པར་བཏང་མཁན་ནི་ཝ་བླ་མ་རེད། ལྷ་སྐུ་བརྐུས་ལ་ཤོར་བ་ནས་བཟུང་། ཝ་བླ་མས་རྩ་བཅོད་ཀྱི་དོན་ལ་སེམས་ཁུར་ཆེན་པོ་བྱེད་བཞིན་ཡོད། ད་ཐེངས་གཟིག་སྡེས་ཁོ་ཚོ་བྱེའུ་འགྲམ་ལྕགས་ཀྱི་རབ་མདར་སླེབས་ནས་ཁྲུན་ཏུའུ་ལ་ཐོན་ཡོད་པ་ཐོས་རྗེས། ཁོས་གཟིག་སྡེས་ལ་ཉིན་རེར་ཁ་པར་རེ་བཏང་ནས་གནས་ཚུལ་འདྲི་བཞིན་ཡོད་ལ། བྱེའུ་འགྲམ་ལྕགས་མྱུར་ཏུ་བཟུང་ནས་ལྷ་སྐུ་གཞན་ལག་ཏུ་ཤོར་ན་ཕྱིར་ལོན་དཀའ་བའི་སེམས་ཁྲལ་གྱི་སྐུལ་མ་བཏང་བ་རེད། འོན་ཀྱང་། དེ་རིང་གནས་ཚུལ་གསར་བ་ཅི་ཡང་མེད་པས། གཟིག་སྡེས་ཀྱིས་བླ་མའི་ཁ་པར་དམར་སྒོ་རྒྱབ་ཏེ་མལ་ཁྲིའི་སྟེང་ལ་བཞག ཁོས་ ་་དེ་ནས་་ ཞེས་གྲོས་མོལ་བསླར་གསོ་བྱས།
་་ཁྲུན་ཏུའུ་ཉེན་རྟོག་པའི་ལག་རྩལ་ཚན་ཁག་གི་རྒྱུས་ལོན་བྱས་པ་ཡིན་ན། བྱེའུ་འགྲམ་ལྕགས་ཀྱིས་རང་གི་ནག་མོ་ལ་ཁ་པར་བཏོང་གིན་ཡོད་པ་ལས་གཞན་མཁན་པོ་སྟག་གྲུབ་ལ་ཁ་པར་བཏང་གི་འདུག་ཟེར། ངས་བསམ་ན་སྔོན་ཆད་ང་ཚོས་མཁན་པོ་འདིའི་སྐད་ཆ་བདེན་པར་རྩིས་ནས་འདང་འཇོག་བྱས་པ་དག་ལ་ད་ལྟ་དོགས་པ་བྱེད་ས་མང་པོ་འདུག་བསམ།་་ ལོ་ན་ཉི་ཤུ་ཡས་མས་ཡིན་པའི་ཉི་མ་རྒྱལ་པོ་ཡིས་དབུགས་ཐོག་གཅིག་གིས་དེ་དག་བཤད། ཁོ་རང་གཟིག་སྡེས་ཀྱི་ཁ་གཏད་ཀྱི་མལ་ཁྲི་དེའི་སྟེང་ཡོད་པ་དང་ཁོའི་གམ་གྱི་གཞོན་ནུ་གཞན་དེ་ལ་འགྱུར་མེད་ཟེར།
་་ཁོ་གཉིས་ཀྱིས་སྐད་ཆ་གང་སྐོར་བཤད་ཡོད་འདུག་་ གཟིག་སྡེས་ཀྱིས་དྲིས་པར།
་་ནང་དོན་ཡིན་ན་མཁན་པོ་སྟག་གྲུབ་ཀྱིས་ལྷ་སྐུ་འགའ་བླུ་དགོས་ཀྱིན་འདུག་པ་དང་བྱེའུ་འགྲམ་ལྕགས་ཀྱིས་དེ་བཤེར་ཞོར་གོང་ཚད་སོགས་མཁན་པོ་ལ་འདྲི་བཞིན་འདུག་་
་་ཡང་ལྷ་སྐུ། འདི་ཚོ་ལྷ་སྐུ་དག་དག་གི་ལས་ལ་ཤི་འགྲོ་བསམ་པ་ཡིན་ནམ།་་ གཟིག་སྡེས་ཀྱིས་ཤིན་ཏུ་མ་རངས་བའི་རྣམ་འགྱུར་ཞིག་བསྟན་པ་དང་ཁོས་འགྱུར་མེད་ལ། ་་འགྱུར་མེད། བྱེའུ་འགྲམ་ལྕགས་ཀྱིས་དེ་རིང་ཅི་བྱས་སོང་།་་
་་ཁོ་དེ་རིང་ཉིན་གང་བོར་སྐུ་འདྲ་བཙོང་ས་བཤེར་ནས་འདུག ཁ་པར་བཙོང་ས་ཞིག་ལའང་འཛུལ་ཐལ། ཉལ་ཁང་འགྲམ་གྱི་རྒྱ་ཐུག་ཟ་ཁང་དེའི་ནང་ནས་ཟ་མ་ཟོས་སོང་། ཚོང་ཁང་དག་གི་ཚོང་ངོ་དེ་དག་མ་གཏོགས་སུ་ལའང་སྐད་ཆ་བཤད་མ་སོང་། ་་
་་དོགས་པ་ཟ་དགོས་བྱེད་ཅི་ཡང་བྱས་མ་སོང་ངམ།་་
་་མེད་ཀི འོན་ཀྱང་ཁ་སང་དེ་རིང་གཉིས་ཀར་ལྷ་སྐུ་ཚོང་ཁང་གཅིག་ལ་ཐེངས་ཁ་ཤས་འཛུལ་ཐལ།་་
་་སྐད་ཆ་ཉན་རྒྱུ་རག་བྱུང་ངམ།་་
་་རག་བྱུང་། ཚོང་བདག་འདྲ་བོ་རྒྱ་མི་ཞིག་རེད།་་ སྐབས་འདིར་འགྱུར་མེད་ཀྱིས་ཅི་ཞིག་གསར་ཏུ་དྲན་པ་ལྟ་བུའི་རྣམ་འགྱུར་ཞིག་སྟོན་པ་དང་། ་་ཨོ། དེ་འདྲ་བཟློ་དུས། མཚར་པོ་ཞིག་ལ་་
མི་ཚང་མས་མིག་གིས་གཅེར་ནས་འགྱུར་མེད་ལ་ལྟ་སྐབས། ཁོས་འགྲམ་གྱི་གཏེར་ཆུ་དམ་བེ་དེ་ག་ལེར་ཁ་ཕྱེས་ནས་ཁ་དོ་གསུམ་རྔུབ་པ་དང་། སླར་ཡང་དལ་མོ་བྱས་ཏེ་དམ་པའི་ཁ་རྒྱབ་རྗེས་ད་གཟོད་སྐད་ཆ་མུ་མཐུན་ཏུ་བཤད་པར།
་་ཚོང་བདག་དེས་བྱེའུ་འགྲམ་ལྕགས་ཁོ་ནར་ངོ་གཏུགས་ཀྱིན་འདུག་པ་འདྲ། རྒྱུ་མཚན་ནི་ཁོ་གཉིས་ངོ་གཏུགས་ཚར་རྗེས་ཚོང་བདག་ཀྱང་ཚོང་ཁང་ནང་བསྡོད་ཀི་མི་འདུག་་
་་མཁན་པོ་སྟག་གྲུབ་དང་བྱེའུ་འགྲམ་ལྕགས་ཀྱིས་ལྷ་སྐུའི་སྐོར་ཁ་ཁར་བཤད་སྐབས། ལྷ་སྐུ་དེ་དག་གི་རིན་གོང་གང་འདྲ་རེད་འདུག་་ གཟིག་སྡེས་ཀྱིས་སེམས་ལ་བརྗོད་མི་ཐུབ་པའི་དོགས་པ་ཞིག་སྐྱེས་པས་གནད་འདི་ཤེས་དགོས་འདུག
་་མཁན་པོ་སྟག་གྲུབ་ཀྱིས་ལྷ་སྐུ་བདུན་ཉོ་དགོས་ཟེར་འདུག བྱེའུ་འགྲམ་ལྕགས་ཀྱིས་ཀྱང་ལྷ་སྐུ་བདུན་པོ་ཚོང་ཁང་རེ་རེ་བྱས་ནས་བཤེར་གྱིན་འདུག ཁོང་གཉིས་ཀྱིས་ལྷ་སྐུ་གཉིས་ཉོ་ཐག་ཆོད་འདུག་མོད་ད་དུང་ཉོས་མི་འདུག དེ་མིན་ལྔ་ཡི་གོང་ཚད་ལ་མཁན་པོ་སྟག་གྲུབ་སེམས་མགུ་ཡི་མི་འདུག་པས། བྱེའུ་འགྲམ་ལྕགས་ཀྱིས་ད་དུང་ཉོ་ས་རྙེད་མེད་ཀི་་
་་ཨིམ་་ གཟིག་སྡེས་ཀྱིས་མགོ་བོ་གཡུགས་བཞིན་ཁོ་རང་ལ་མཁོ་བའི་ལན་དེ་དེད། ་་རིན་གོང་ག་ཚོད་རེད་འདུག་་
ཉི་མ་རྒྱལ་པོས་འགྲམ་གྱི་སྒྲོམ་ཐོག་ན་ཟིན་དེབ་ནག་པོ་ཞིག་ཡོད་པ་དེ་ལག་ཏུ་བླངས་ནས་མིག་བཤེར་གཅིག་བྱས་ཏེ། ་་ཤཱཀྱའི་སྐུ་ཞིག་ལ་སྒོར་ཁྲི་གསུམ། སྤྱན་རེས་གཟིགས་ཞིག་ལ་སྒོར་གཅིག་ཁྲི་དྲུག་སྟོང་། འཇམ་དབྱངས་ཤིག་ལ་སྒོར་གཅིག་ཁྲི་དགུ་སྟོང་། ཕུར་བ་དང་རྡོ་རྗེ་ཕག་མོ་རེ་རེ་ལ་སྒོར་བདུན་སྟོང་། འདི་བྱེའུ་འགྲམ་ལྕགས་ཀྱིས་གཏམ་པའི་གོང་ཚད་རེད། མཁན་སྟག་གྲུབ་ཀྱིས་གོང་ཆེ་སོང་བཤད་ཀི་འདུག་་
་་བྱེའུ་འགྲམ་ལྕགས་ཀྱི་དྲུད་སྒམ་དེ།་་ གཟིག་སྡེས་ཀྱིས་ཁ་ཚུར་ཁོར་ནས་རང་དང་ཉལ་ཁྲི་གཅིག་ལ་བསྡད་ཡོད་པའི་ཤ་རྒྱགས་པ་ཅན་གྱི་དར་རྒྱས་ལ་སྐད་ཆ་དྲིས། ཁ་སང་མཚན་གཅིག་ལ་དར་རྒྱས་ཀྱིས་བྱེའུ་འགྲམ་ལྕགས་ཀྱི་ཉལ་ཁང་ནང་ལ་ལྐོག་ལྟ་བྱས་པ་རེད།
་་དྲུད་སྒམ་སྔོན་མ་འཇོག་ས་དེ་ལ་ད་དུང་བཞག་འདུག འགུལ་མ་སོང་།་་
་་ཁ་ཕྱེ་མྱོང་མ་ཐལ་བཟློས།་་
་་ཁ་ཕྱེ་མྱོང་མ་ཐལ།་་
གཟིག་སྡེས་ཀྱིས་མཚམས་འདི་ནས་བསམ་བློ་ཡུན་རིང་ཞིག་ལ་བྱས། འགྱུར་མེད་ཀྱིས་མཛུབ་མོ་ཅོག་ཙེ་ལ་ཐེངས་ཉི་ཤུ་ལྷག་རྡེབ་ཚར་རྗེས། གཟིག་སྡེས་ཀྱིས་ད་གཟོད་འཁོར་གྱི་མི་དག་གིས་ཁོ་རང་གི་སྐད་ཆ་སྒུག་ཡོད་པ་དྲན། ཁོ་ཡར་ལངས་ནས་ཁ་པར་སྦ་ཁུག་ཏུ་བཅུག་པ་དང་། མི་གཞན་གསུམ་པོའང་ཁོ་དང་མཉམ་ལངས་བྱས།
་་བྱེའུ་འགྲམ་ལྕགས་དང་ཚོང་བདག་དེ་གཉིས་འགྲིག་གི་མི་འདུག་་ ཁོས་སླར་ཡང་སྐར་ཆ་གཉིས་གསུམ་ལ་ལངས་ནས་བསམ་བློ་བྱས་པ་དང་། ་་སང་ཉིན་ང་ཚོང་ཁང་ལ་སོང་ནས་ཉམས་ཚོད་ཅིག་ལེན། ཁྱོད་གཉིས་ཉོལ། ཉི་མ་དང་ངེད་གཉིས་ཀྱིས་ལྐོག་ལྟ་བྱེད།་་
རྒྱ་ཟླ་བཞི་བའི་ཚེས་ཉེར་གཉིས་ཉིན།
༄༅། །གཟིག་སྡེས་ཀྱིས་ཚོད་དཔག་བྱས་པ་ལྟར། བྱེའུ་འགྲམ་ལྕགས་བཀྲ་ཤིས་བལ་སྐུ་ཚོང་ཁང་ཟེར་བའི་ཚོང་ཤག་འདི་ལ་བསླར་ཡང་སླེབས་བྱུང་། འཇིགས་མེད་ཁོའི་རྗེས་སུ་དེད་དེ་ནང་དུ་འཛུལ། སྐར་མ་བཅུ་གྲངས་ཀྱི་རྗེས་སུ། བྱེའུ་འགྲམ་ལྕགས་སྒོ་ལས་བུད་པ་དང་ངོ་ལ་ཁོང་ཁྲོའི་རྣམ་འགྱུར་གྱིས་ཁེངས་འདུག ཚོང་བདག་དེའང་སྒོ་ཁར་སླེབས་ནས་བྱེའུ་འགྲམ་ལྕགས་ལ་འབོད་འདང་བྱས་མོད། བྱེའུ་འགྲམ་ལྕགས་ཐག་རིང་ལ་སླེབས་ཡོད་པ་མཐོང་རྗེས། མགོ་བོ་གཡུགས་ཏེ་ཕྱིར་ལ་འཛུལ། ཚོང་ཁང་གི་ཁ་གཏད་ཀྱི་ཟས་ཁང་ནང་ལ་ཡོད་པའི་གཟིག་སྡེས་ཀྱིས་འདི་དག་ཡོད་ཚད་མིག་གིས་འཚོས་ཡོད། ཁོས་འཇིགས་མེད་ལ་འཕྲིན་ཐུང་ཞིག་སྐུར་ནས་ཕྱིར་འོང་ཏུ་མ་བཅུག དེ་ནས་རང་གིས་ཀྱང་ཤེལ་མིག་ཞིག་གྱོན་ཏེ་ཟས་རིན་སྤྲད་དེ་ལྷ་སྐུ་ཚོང་ཁང་ནང་ལ་སོང་།
་་ལྷོད་ལྷོད་གཟིགས་རོགས།་་ བཤམས་ཤེལ་གྱི་སྒམ་འགྲམ་ན་ལངས་བའི་བུ་མོ་དེས་ཁ་ནས་དེ་ལྟར་བཤད་བཞིན་མིག་གིས་ཁ་པར་ལ་གཅེར་ཞིང་འགུལ་ཙམ་ཡང་མ་བྱས།
ཚོང་ཁང་གི་ཕྱོགས་བཞི་རུ་ལྷ་སྐུ་སོགས་བཤམས་འདུག སྒོ་ལ་འཛུལ་བའི་གཡས་ཕྱོགས་ནིབཤམས་ཤེལ་ཡིན་ལ། བཤམས་ཤེལ་རྒྱབ་ལོག་གི་ལྷ་སྐུ་དག་གོང་ཆེན་སྤུས་ལེགས་ལྟ་བུ་འདུག ཚོང་བདག་རྒྱ་མི་དེ་འབོར་ཁྲི་སུམ་འདུག་ཞིག་གི་སྟེང་དུ་བསྡད་ཡོད་དེ། ཁོའི་མདུན་ཅོག་སྟེང་ལ་ཕྱུག་པོའི་ཁ་ངོ་མཚོན་པའི་རྒྱ་ཇའི་རྫ་ཆས་དེ་འདྲ་ཞིག་སྒྲིག་འདུག འཇིགས་མེད་ཀྱིས་གཡོན་ཕྱོགས་གྱང་ངོས་སུ་འཕྱར་བའི་ཕྲེང་བ་སྣ་ཚོགས་ལ་ལྟ་བཞིན་འདུག
གཟིག་སྡེས་ཀྱིས་ཕོ་བ་ཆེན་པོ་དེ་ལྡིར་ལྡིར་བྱེད་ཀྱང་མཆན་འོག་ནས་ཀོ་བའི་དངུལ་ཁུག་ཞིག་བཟུང་སྟེ་ཐོན་པ་ན། ཚོང་བདག་ངོ་མ་ཞིག་ལ་འདྲ་བོ་འདུག ཁོའི་ངོ་ལ་རྔུལ་ཆུ་དང་སྣུམ་གང་ཡིན་མི་ཤེས་པའི་ཆུ་འོད་བཀྲ་གིན་འདུག་ལ། སྒོ་ནས་འཛུལ་མ་ཐག་ཕར་ཚུར་ལྟ་བཞིན་གོམས་པ་དལ་གྱིས་སྤོས།
་་ཨ་ལེ། མགྲོན་པོ་ཕེབས་པ་མ་མཐོང་ངམ།་་ ཚོང་བདག་ཅུང་ཁྲོས་པའི་ངང་ནས་ཞབས་ཞུ་མ་ལ་དེ་ལྟར་བཤད།
བུ་མོས་ལག་ནང་གི་ཁ་པར་མར་ལྷོད་ནས་གཟིག་སྡེས་ཀྱི་འགྲམ་ཏུ་སླེབས་པ་དང་། ངོ་ལ་དགའ་སྡུག་གི་ཉམས་གང་ཡང་མེད་པའི་ཚུལ་གྱིས་དྲིས་པར།
་་ཚོང་བདག་ལགས་ཀྱིས་ལྷ་སྐུ་བླུ་འདོད་ཀྱིན་ཡོད་དམ། ང་ཚོ་ལ་བལ་ཡུལ་གྱི་ལི་མ་དག་མ་ཡོད། ལྷ་གང་གདན་ཞུ་བྱེད་འདོད་ཡོད།་་
གཟིག་སྡེས་ཀྱིས་མོ་ལ་ལན་མ་བྱས། ཕར་ལྟ་ཚུར་ལྟ་བྱེད་པའི་བར་མཚམས་ནས་ཕར་ཕྱོགས་ཀྱི་གྱང་ངོ་ལ་འདྲ་པར་ཞིག་ཡོད་པ་དེ་མཐོང་།
་་ཡ ཚོང་དཔོན་བཀྲ་ཤིས། བདེ་མོ་བདེ་མོ།་་ འཇིགས་མེད་ལ་འཁྲབ་རྩལ་ཟེར་བ་མེད་མོད་ཁོས་གཟིག་སྡེས་ལ་དེ་ལྟར་འཁྲབ།
གཟིག་སྡེས་ཀྱིས་མིག་ཤེལ་བླངས་ནས་ལྟ་ཡག་ཅིག་བྱས་པ་དང་། ་་བདེ་མོ་བདེ་མོ། ཁྱོད་སུ་ཡིན་ནམ།་་ ཁོས་ལག་པ་བཟུང་ནས་ལག་འཇུ་བྱས་པ་དང་འཇིགས་མེད་ཀྱིས།
་་ཁ་སང་ཚོང་དཔོན་ཉི་མའི་མགྲོན་ལ་ང་གཉིས་འཕྲད་མྱོང་ཡ།་་
་་ཨོ། ཡ་ཡ་ཡ། དེ་ནས།་་ གཟིག་སྡེས་ཀྱིས་ལག་འཇུ་བྱེད་སྐབས་འཇིགས་མེད་ལ་དེ་ལྟར་མ་འཁྲབ་བརྗོད་ཆེད་དུ་མིག་བརྡ་ཞིག་འཕང། འོན་ཀྱང་འཇིགས་མེད་ཀྱིས་མིག་བརྡ་དེ་དོན་ལོག་ཏུ་གོ་སོང་བ་འདྲ།
་་ཁ་རོག་ཡིན། ཁ་རོག་ཡིན།་་ ཁོའི་འཁྲབ་སྟོན་སྔར་ལས་ཆེ་དྲག་སོང་།
་་ཡ་ཡ། ཡ་ཡ། གཟིག་སྡེས་ཀྱིས་སླར་ཡང་ངོ་མདོག་ཅིག་བསྟན་པ་དང་འགྲམ་གྱི་ཞབས་ཞུ་བུ་མོ་དེའང་ཅུང་མི་བདེ་བར་གྱུར།་་
་་ཡ་ཡ ། ད་ང་འགྲོ་ཡིན། བྲེལ་བ་ཅུང་ཙམ་ཡོད།་་ འཇིགས་མེད་ལ་གོ་བརྡ་འཕྲོད་སོང་།
འཇིགས་མེད་ཕྱི་ལ་འབུད་སྐབས། གཟིག་སྡེས་ཀྱིས་ཁ་ཕྱོགས་འདྲ་པར་ལ་སྐོར། ཐེངས་འདིར་ཁོས་འདྲ་པར་གྱི་ནང་དོན་གསལ་བོ་མཐོང་སོང་སྟེ། དེ་ནི་ཚོང་བདག་རྒྱ་མི་འདི་དང་གྲྭ་བ་གཉིས་རེད་འདུག ཞིབ་ལྟ་བྱེད་སྐབས། གྲྭ་བ་དེ་གཉིས་ཀྱིས་གཟིག་སྡེས་ཧ་ལས་སུ་བཅུག་བྱུང་སྟེ། གཅིག་ནི་ཝ་བླ་མ་ཡིན་འདུག་ལ་གཞན་དེ་ནི་མཁན་པོ་སྟག་གྲུབ་རེད། གཟིག་སྡེས་ཀྱིས་ཡང་བསྐྱར་ཞིབ་ལྟ་བྱས་པ་ན། ཁོ་གསུམ་པོའི་རྒྱལ་ཡོལ་ལ་ལུག་ཆུང་དགོན་གྱི་རིག་དངོས་རྩ་ཆེན་འགྲེམས་སྟོན་ཅེས་པའི་རྒྱ་ཡིག་ཁ་བྱང་བཀོད་ཡོད་པ་གསལ་བོ་འདུག
དེ་དང་དུས་གཅིག་ཏུ། བྱེའུ་འགྲམ་ལྕགས་ཕྱིར་ཚོང་ཁང་ལ་ལོག་བྱུང་སྟེ། ལག་ཏུ་ཁ་ཕྱེ་མ་མྱོང་བའི་སྒམ་ནག་པོ་དེ་དྲུད་འདུག ཁོས་ཚོང་ཁང་ནང་གི་གཟིག་སྡེས་མཐོང་མ་ཐག ཁ་ཕྱིར་འཁོར་ནས་ནང་ཏུ་མ་འཛུལ། འདྲ་པར་ལ་ཞིབ་འཇུག་བྱེད་བཞིན་པའི་གཟིག་སྡེས་ཀྱིས་བྱེའུ་འགྲམ་ལྕགས་མ་མཐོང་མོད། ཁོས་མིག་ཞགས་འདྲ་པར་ནས་ཚོང་བདག་ལ་སྤོ་སྐབས། ཚོང་བདག་གིས་རྣམ་འགྱུར་ཚབ་པོ་ཞིག་སྦས་འདུག་པ་ཁོས་ཚོར་བྱུང་།
་་བླ་མ་འདི་རིག་མྱོང་ཞིག་རེད། འོན་ཀྱང་དྲན་གི་མི་འདུག་་ གཟིག་སྡེས་ཀྱིས་མནོ་བསམ་གྱི་ཚུགས་ཀ་ཞིག་བསྟན་ནས་མུ་མཐུད་དུ་སྨྲས་པར། ་་ཝ་བླ་མ་རེད་པས།་་
ཚོང་བདག་ཁོ་ཡར་ལངས་ནས་གཟིག་སྡེས་ལ་བཅར། ཁོས་གཟིག་སྡེས་ཉེན་རྟོག་པ་ཞིག་ཡིན་པ་བྱེའུ་འགྲམ་ལྕགས་ནང་ཏུ་འཛུལ་མ་སྤོབས་པ་དེ་ལས་ཚོད་དཔག་བྱེད་ཐུབ།
་་རེད། ཚོང་དཔོན་ཁྱོད་ཀྱིས་ཀྱང་བླ་མ་ཁོང་ངོ་ཤེས་ཀི་ཡོད་དམ།་་
་་བླ་མ་འདི་སྐད་གྲགས་ཆེན་པོ་འདུག ཁྱོད་རང་ནང་པ་ཞིག་ཡིན་ནམ།་་
་་ངའི་ཡུམ་ཆེན་ཚེ་ལས་འདས་རྗེས་ཆོས་ལ་འབད་པ་རེ་བྱེད་ཀི་ཡོད།་་ ཚོང་བདག་གིས་ལག་པ་བཟུང་ནས་ ་་ངའི་མིང་ལ་ཀྲང་ཡཱང་ཟེར། ཚོང་དཔོན་ཁྱོད་ལ་ཅི་ཟེར།་་
་་ང་ལ་ནག་པོ་ཟེར། ཚོང་བདག་ཁྱོད་བོད་ཡུལ་ལ་ཕེབས་མྱོང་ངམ།་་ གཟིག་སྡེས་ཀྱིས་ལག་པ་འཇུས་རྗེས་ལག་གཉིས་སྦྲེལ་ནས་ཕོ་བའི་སྟེང་ལ་བཞག
་་ཡར་ལ་ཕེབས་དང་། ཁྱོད་ཀྱིས་ཅ་དངོས་གང་ལྟ་འདོད་ན་བུ་མོ་ལ་ཁྱེར་ཤོག་ལབ་ན་འགྲིག་གི་རེད།་་ ཚོང་བདག་གིས་གཟིག་སྡེས་ལ་ལན་ཐད་ཀར་བརྗོད་འདོད་མེད། ཁོས་ཉེན་རྟོག་པ་ལ་འབྲེལ་བ་བྱེད་སྐབས་གོམས་གཤིས་ཤིག་ཡོད། དེ་ནི་རྫུན་དང་བདེན་གཏམ་གང་ཡང་མི་བཤད་པར་སྐད་ཆ་ཕྱོགས་བསྒྱུར་བྱེད་པ་དེ་རེད།
གཟིག་སྡེས་འབོར་ཁྲི་ཁེར་འདུག་ཅན་དེའི་སྟེང་ལ་བསྡད་པ་དང་། ཚོང་བདག་དེ་ཁོའི་ཁ་གཏད་ཀྱི་གཉིས་འདུག་དེའི་སྟེང་ལ་བསྡད། ཚོང་བདག་གིས་ཁོ་ལ་ཇ་གང་མཆོད་པ་ན། ཁོང་གཉིས་ཀྱིས་སོ་སོའི་བསམ་ཚུལ་རེ་བཅངས་ནས་འཁྲབ་སྟོན་གྱི་མགོ་བརྩམས། དུས་ཚོད་ཕྱེད་ཙམ་ལ་འཁྲབ་སྟོན་བྱས་རྗེས། ཁོང་གཉིས་ཀྱི་འཁྲབ་ཚིག་ཟད་ལ་ཉེ་འདུག་པ་དང་། དེ་འདྲའི་ཅི་བཤད་མེད་ལ་བསྡོམ་ཚིག་ཀྱང་འཇོག་ཁག་པོའི་དུས་ལ། གཟིག་སྡེས་ཀྱི་ཁ་པར་གྲག་བྱུང་བ་དང་། གཉིས་པོ་སེམས་བདེ་བའི་ངང་ནས་ཁ་བྲལ་ཐུབ་བོ། ། རྒྱ་ཟླ་བཞི་བའི་ཚེས་རྩ་གཉིས་ཉིན།
བྱེའུ་འགྲམ་ལྕགས་ཀྱིས་རང་ཉིད་གཟིག་སྡེས་ཀྱི་མིག་འཚོའི་འོག་ཡོད་པ་ཤེས་གསལ་བྱུང་། འོན་ཀྱང་ཁོས་ད་དུང་ཅི་ཡང་མ་ཤེས་པའི་སྤྱོད་སྟངས་རྒྱུན་འཁྱོང་བྱེད་དགོས། ཁོས་དགུང་ཟས་ལ་མོག་མོག་སྡེར་མ་གང་ཟོས་རྗེས་ཕྱིར་མལ་ཁང་ཏུ་ལོག
་་གནས་ཚུལ་འདྲ་འདུག་གམ།་་ གཟིག་སྡེས་སོ་ལྟ་བྱེད་སའི་ཁང་ཤག་དེ་ལ་འཛུལ་མ་ཐག་ཏུ་དེ་ལྟར་དྲིས། འཇིགས་མེད་ཀྱང་འདིར་སླེབས་འདུག ཁོའི་སྐྲ་ཚུགས་གསར་བ་ཞིག་བརྗེས་འདུག དར་རྒྱས་ནི་མལ་ཁྲི་སྟེང་ན་གཉིད་ནས་འདུག
་་མལ་ཤག་ལ་འཛུལ་མ་ཁད་རེད། དེ་སྔོན་ཟས་ཁང་དེ་ལ་སོང་ཐལ།་་ ཉི་མ་རྒྱལ་པོ་སྒེའུ་མདུན་དུ་བསྡད་ཡོད་ལ་མིག་གིས་བྱེའུ་འགྲམ་ལྕགས་ལ་རྒྱང་ཤེལ་གྱིས་ལྟ་བཞིན་དེ་ལྟར་ལན་བཏབ།
་་འཇིགས་མེད། ཁྱོད་ཕྱི་ལ་སོང་རྗེས་བྱེའུ་འགྲམ་ལྕགས་ཀྱིས་ཅི་བྱས་བྱུང་།་་ འཇིགས་མེད་ཀྱིས་ཁ་པར་འགུལ་མཚམས་བྱས་ནས་ལན་ཅི་འདེབས་དགོས་པ་མ་དྲན། རྒྱུ་མཚན་ནི་ཁོ་རང་ཚོང་ཁང་ལས་བུད་རྗེས་སྐྲ་བཞར་ཁང་ལ་སོང་བ་ལས་བྱེའུ་འགྲམ་ལྕགས་ལ་ལྐོག་རྗེས་བྱེད་དུ་མ་སོང་བ་རེད། ཁོ་རང་གིས་སྐྲ་བཞར་ཁང་ནས་བྱེའུ་འགྲམ་ལྕགས་དྲན་སྐབས་སྐྲ་ཡང་བཞར་ཚར་འདུག ལམ་ཁ་ནས་ཡར་མར་བཙལ་ཀྱང་ཡུན་ཏུ་མ་རྙེད། སྐར་མ་ཉི་ཤུའི་རྗེས་ནས་ད་གཟོད་བྱེའུ་འགྲམ་ལྕགས་ཁོའི་རྒྱབ་ལོག་ནས་མདུན་ཏུ་བུད་བྱུང་།
་་ཁོས་ཚོང་ཁང་འགའ་ནས་ལྷ་སྐུ་མང་པོ་བཤེར་བྱུང་།་་
་་ཁྱོའི་སྐྲ་ཚུགས་ནམ་དུས་ལ་བཞར་པ་ཡིན།་་
་་བྱེའུ་འགྲམ་ལྕགས་ཟ་མ་ཟ་རུ་ཕྱིན་རྗེས།་་ འཇིགས་མེད་ཀྱིས་རྫུན་གྱི་མགོ་བསླང་ཚར་བས་ན་དེའི་མཇུག་སྐྱོང་དགོས་བྱུང་བ་རེད། འོན་ཀྱང་ཉི་མ་རྒྱལ་པོས་ཁ་ཚུར་ཁོར་ནས་ཁོ་ལ་མཚར་མདོག་གི་ཉམས་ཞིག་གིས་ལྟས་བྱུང་། གཟིག་སྡེས་ཀྱིས་དོགས་པ་ཆེན་པོ་ཟ་བཞིན་ཅི་བཤད་མ་དྲན་སྐབས། ཉི་མ་རྒྱལ་པོའི་མིག་སླར་ཡང་བྱེའུ་འགྲམ་ལྕགས་ཀྱི་ཁང་ཤག་ལ་སྤོས་པ་དང་དེ་དུས་བྱེའུ་འགྲམ་ལྕགས་ཀྱིས་གློག་སྒོ་གཟིམ་བྱུང་།
ཅི་བཤད་མ་རྙེད་པའི་གཟིག་སྡེས་འགྲམ་གྱི་ཉལ་ཁྲིའི་སྟེང་ལ་བསྡད་པ་དང་། དེ་ནས་དར་རྒྱས་ལྟར་ལོག་ནས་ཉལ།
་་རུ་དཔོན། རུ་དཔོན།་་ མག་མོག་གི་ཁྲོད་ནས་སུ་ཞིག་གིས་རང་ལ་འབོད་ཀྱིན་ཡོད་པ་གཟིག་སྡེས་ཀྱིས་ཐོས་ཙ་ན། ཁོས་མིག་ཕྱེ་ཙམ་བྱུང་བ་དང་། ད་གཟོད་རང་ཉིད་གཉིད་སོང་བ་ཚོར།
་་ཅི་རེད།་་ ཁོས་ངལ་དུབ་ཀྱི་ལུས་པོ་ཡར་བཀྱགས་ནས་མིག་ལ་བྱིལ་བྱིལ་བྱས།
་་བྱེའུ་འགྲམ་ལྕགས་ཀྱིས་སྟག་གྲུབ་ལ་ཁ་པར་བཏང་བྱུང་། ཁོས་ལྷ་སྐུ་ཉོ་དགོས་བརྗོད་བྱུང་། མ་ཟད་ཁོས་ཚོང་བདག་ལ་ཁ་པར་བཏང་ནས་ད་ལྟ་ཉིད་ཚོང་ཁང་ལ་ཚོང་གཏམ་ཏུ་སླེབས་ཤོག་བརྗོད་བྱུང་།་་
་་ད་ལྟ།་་ སད་མ་ཐག་གི་གཟིག་སྡེས་ཀྱིས་སྒེའུའི་ཕྱིའི་མཚན་མོའི་སྨག་རུམ་ལ་བལྟས་ཙམ་བྱས།
་་རེད། དར་རྒྱས་མལ་ཁང་གི་སྒོ་ཁར་སླེབས་ཟིན།་་
གཟིག་སྡེས་ཀྱིས་ཁ་པར་བླངས་ནས་དུས་ཚོད་ལ་ལྟ་སྐབས། མཚན་མོའི་དུས་ཚོད་གསུམ་པ་རེད་འདུག
་་མཚན་མོ་འདི་འདྲ་ལ་ཚོང་བྱེད་དགོས་ཟེར་ན་ཅི་རེད།་་ ཁོས་དེ་ལྟར་དྲིས་ཀྱང་ཉི་མ་དང་འཇིགས་མེད་ལ་ལན་ཅི་ཡང་བརྗོད་རྒྱུ་མེད།
་་སྒུག་དང་། ལྷ་སྐུ་ལྔ་བརྐུས་ཤོར་བ་རེད། ཁོས་ལྷ་སྐུ་བདུན་ཉོ་དགོས་བཤད་ཀྱང་དོན་དུ་ལྷ་སྐུ་ལྔ་ཡི་གོང་ཚད་བཤད་ཀི་འདུག བརྐུས་ཤོར་བའི་ལྷ་སྐུ་ལ་ཁྲི་ཚོ་བརྒྱད་བརྒྱ་རེད། གསུམ་བརྒྱ་ཅན་གཅིག་ཡོད་རེད། གཟིག་སྡེས་ཀྱིས་དེ་ལྟར་བཤད་བཞིན་ཡར་ལ་ཧར་གྱིས་ལངས།
་་འཇིགས་མེད། ལྷ་སྐུ་བླུ་དགོས་ན་བླུ་ཡོན་ག་ཙམ་བབ་འདུག གོང་ཆེས་ཆེ་ཡ་དེ་ཁྲི་གསུམ་རེད་པས།་་
འཇིགས་མེད་ཀྱིས་རྩིས་འཁོར་འགྲམ་ནས་ཟིན་ཤོག་ཞིག་བླངས་ནས་གཟིག་སྡེས་ལ་སྤྲད།
་་ཁྲི་གསུམ། གཅིག་དང་དྲུག གཅིག་དང་དགུ སྟོང་བདུན་ཅན་གཉིས། ཁྱོན་ལ་ག་ཚོད་རེད།་་
ཉི་མས་གཟིག་སྡེས་ལག་གི་ཤོག་བུ་བླངས་ནས་ཁ་རྩིས་ཞིག་བྱས་པ་ན། ་་བདུན་ཁྲི་དགུ་སྟོང་རེད།་་
་་མ་རེད། ཁྲི་བདུན་བརྒྱ་དགུ་བཅུ་རེད།་་ དེ་ལྟར་བཤད་མ་ཚར་བ་ནས་གཟིག་སྡེས་སྒོ་ཕྱིར་གཏད་ནས་འགྲོ་བཞིན་འདུག ་་འགྲོ ་་ གཟིག་སྡེས་ཀྱིས་ཚོད་དཔག་བྱས་ན། བྱེའུ་འགྲམ་ལྕགས་ཀྱིས་ལྷ་སྐུ་ཉོ་བཞིན་མེད་པར་བཙོང་བཞིན་ཡོད་པ་རེད། བྱེའུ་འགྲམ་ལྕགས་དང་མཁན་པོ་སྟག་གྲུབ་ཀྱིས་བཤད་བཞིན་པའི་སྒོར་མོ་ཁྲི་གསུམ་ནི་ལྷ་སྐུའི་བཙོང་རིན་གྱི་ཁྲི་གསུམ་བརྒྱ་ལྐོག་བརྡ་བྱེད་བཞིན་ཡོད་པ་དེ་རེད།
བྱེའུ་འགྲམ་ལྕགས་ཚོང་ཁང་ལ་གཏད་དེ་འགྲོ་བཞིན་ཡོད། ཁོས་དྲུད་བཞིན་པའི་སྒམ་ནག་དེ་ལས་བྱུང་བའི་སྒྲ་དང་ཁོའི་གོམས་སྟབས་བར་ལ་འཆམ་མཐུན་གྱི་འཁོར་བསྐྱོད་ཅིག་འདུག ཁོས་རིག་པ་སངས་སངས་བྱས་ནས་ཁོར་ཡུག་ལ་ལྟ་ཞིབ་བྱེད་ཀྱིན་ཡོད་མོད། རྗེས་སུ་ལྐོག་དེད་བྱེད་བཞིན་པའི་དར་རྒྱས་ཁོས་སྙམ་ཏུ་མ་བཞག་པ་འདྲ། གཟིག་སྡེས་དང་འཇིགས་མེད་ནི་དར་རྒྱས་ཀྱི་རྗེས་སུ་བར་ཐག་གློག་ཤིང་གཉིས་ཀྱི་བར་ཙམ་བཞག་ནས་ཡོད། ཉི་མས་མོ་ཊ་སྐོར་ནས་ཚོང་ཁང་གི་སྒོ་ཁར་སྒུག་ཏུ་སོང་། ཁོས་ད་དུང་ཁྲིན་ཏུའུའི་ཉེན་རྟོག་ཁང་ལ་འབྲེལ་གཏུགས་བྱས་ནས་ཁྱིམ་བཤེར་ཆོག་ཡིག་མགྱོགས་པོར་ལོན་དགོས་པ་རེད།
ཉི་མས་མོ་ཊ་ཕ་རོལ་གྱི་ཟས་ཁང་གི་སྒོ་ལ་བཞག་པ་དང་། ད་ནང་གཟིག་སྡེས་བསྡད་མྱོང་བའི་སྒེའུ་འགྲམ་གྱི་འདུག་ས་དེ་ལ་བསྡད་ཅིང་ཁྲིན་ཏུའུའི་ཉེན་རྟོག་པ་ལ་ཁ་པར་བཏང་། ཁོས་ཕར་ཕྱོགས་ཀྱི་ཉེན་རྟོག་རོགས་པས་ཆོག་ཡིག་ཡར་ཞུ་བྱེད་བཞིན་ཡོད་པ་ཐོས་སྐབས་བྱེའུ་འགྲམ་ལྕགས་ཀྱང་ཚོང་ཁང་གི་སྒོ་འགྲམ་ལ་སླེབས་སོང་། སྒོ་འགྲམ་གྱི་ཚོང་བདག་རྒྱ་མི་དེས་ལག་འཇུ་ཞིག་བྱེད་འདོད་བྱས་མོད། བྱེའུ་འགྲམ་ལྕགས་ཀྱི་ལག་གཡས་པས་སྒམ་དྲུད་ཡོད་པས་དེ་ལྟར་མ་བྱུང་། ཁོས་ལག་སྟབས་དེ་གདན་འདྲེན་གྱི་ལག་སྟབས་ལ་བསྒྱུར་སྟེ་བྱེའུ་འགྲམ་ལྕགས་ནང་དུ་ཕེབས་བསུ་བྱས། བྱེའུ་འགྲམ་ལྕགས་ནང་ལ་ཕེབས་རྗེས་ཚོང་བདག་གིས་ཕྱིར་ལྟ་བྱས་པ་དང་ཁོ་རང་ནང་ལ་འཛུལ་རྗེས་སྒོ་བརྒྱབ་བོ། །
གཟིག་སྡེས་ཁོ་གསུམ་པོའང་ཟ་ཁང་ལ་ཐོན། ཉི་མའི་ཅོག་ཙེའི་སྟེང་ལ་ཆུ་མོག་ཅ་ནེ་གང་བཞག་ཡོད། ཁོ་གསུམ་པོ་བསྡད་མ་ཐག ཞབས་ཞུ་བུ་མོ་ཕེབས་ནས་ཟས་ཡིག་ཅིག་ཁོ་ཚོར་བསྟེར། འཇིགས་མེད་ཀྱིས་དེ་ལེན་གྲབས་བྱེད་སྐབས། གཟིག་སྡེས་ཀྱིས་ཁོ་ཚོ་ལ་ཆུ་ཁོལ་མ་གཏོགས་ཟ་མ་མི་དགོས་ཞེས་ནས་ལན་བཏབ། བུ་མོ་དེའི་ངོ་མདོག་ནག་ནག་བྱས་ཏེ་ཁ་ཕྱིར་འཁོར་ཏེ་སོང་།
་་འདི་ཚང་གི་ཆུ་མོག་ཞིམ་པོ་ཨེ་འདུག་་ འཇིགས་མེད་ཀྱིས་དེ་ལྟར་ལབ་བཞིན་ཐུར་མ་བླངས།
་་ཤ་ཉེ་ཁྱོས་ཟོས། ངས་ཟ་བསམ་མ་བྱུང་།་་ ཉི་མས་ཅ་ནེ་འཇིགས་མེད་ཀྱི་མདུན་ལ་སྣུད། འཇིགས་མེད་ཀྱིས་ཟ་ཐུར་བཟུང་ནས་ཆུ་མོག་ལ་བཙུགས་གྲབས་བྱེད་སྐབས། དར་རྒྱས་ཀྱི་ཁ་མཚར་བྱས་ཏེ།
་་ད་ལྟ་ཡིན་ནའང་ཟ་མ་ཟ་བའི་སེམས་ཡོད་ཀི ཁྱོད་ང་ལས་ཀྱང་ཕག་གཤིས་ཆེ་འི། ཧ་ཧ་ཧ།་་ འོན་ཀྱང་གཞན་གསུམ་པོས་ཁོའི་ཁ་མཚར་ལ་བགད་མོ་མ་བགད་པར་མ་ཟད། འཇིགས་མེད་ཀྱིས་ཐུར་མ་ས་ལ་བཞག་ནས་བཤད་རྒྱུར།
་་ངས་འདི་ཚང་གི་ཆུ་མོག་ཨེ་ཞིམ་ཙམ་ལྟ་འདོད་པས་ཡིན།་་
དེ་འདྲའི་ཅི་བཤད་གཏོལ་མེད་དུ་འགྱུར་བའི་དུས་སྐབས་ལ། གཟིག་སྡེས་ཀྱིས་དྲི་བ་ཞིག་གི་ཁུ་སུམ་གཏོར་རྒྱུ་བྱུང་།
་་ནང་ལ་སོང་ནས་དུས་ཚོད་ག་ཙམ་རེད།་་
་་སྐར་མ་ལྔ་ཙམ་ཡིན་ས་རེད།་་ ཉི་མས་ཁ་པར་ལ་ལྟ་ཙམ་བྱས་ནས་ ་་སྐར་མ་ལྔ་རེད་འདུག་་ ཟེར།
་་ཁྲུན་ཏུའུའི་ཉེན་རྟོག་པས་ཅི་ཟེར་གི་་
་་སྔ་བར་ཁ་པར་བཏང་ཡིན། ཁོ་ཚོས་ཆོག་ཡིག་ད་དུང་ལོན་མི་འདུག ལོན་མ་ཐག་ང་ལ་ཁ་པར་འོང་གི་རེད།་་
་་འོ་རེད།་་ གཟིག་སྡེས་ཀྱིས་མགོ་བོ་གཡུག་བཞིན་ཁ་འཇིགས་མེད་ལ་ཁོར། ་་ཟ་མ་འཕྲོ་བརླག་མ་བྱེད། མགྱོགས་པོ་ཟོས་ཤོག ང་ཚོ་ལ་འདུག་ཁོམ་ཆེན་པོ་མེད།་་
འོན་ཀྱང་ཁོ་ཚོ་ལ་འདུག་ཁོམ་ཡོད་སོང་། སྐར་མ་ལྔ་འགོར་སོང་རུང་ཆོག་ཡིག་ལོན་པའི་ཁ་པར་ད་དུང་བཏང་མ་བྱུང་། སྐར་མ་བཅུའི་རྗེས་སུའང་བཏང་མ་བྱུང་། སྐར་མ་བཅུ་གཉིས་པའི་དུས་སུའང་དེ་བཞིན་འཇམ་ཐིང་ཐིང་ཆགས། འཇིགས་མེད་ཀྱིས་ཆུ་མོག་ཟས་ཚར་བ་མ་ཟད་ཁུ་བའང་བཏུང་ཚར། འགྲམ་གྱི་ཞབས་ཞུ་བ་དག་གིས་ཁོ་ཚོ་ལ་མིག་གི་གཅེར་ནས་འདུག་ལ་ཁོ་ཚོ་ཕྱིར་སྤྲོད་པའི་མིག་བརྡ་ཡང་ཡང་བྱས། གཟིག་སྡེས་ཀྱིས་ཁ་པར་ངོས་ལ་ལྟ་ཙམ་བྱས་ཏེ་བཤད་པར།
་་འགྲོ ད་སྒུག་ཚོད་ཡོད་ས་མ་རེད།་་
མི་བཞི་བོ་ཐད་ཀར་ཚོང་ཁང་ཕྱོགས་ལ་གོམས་རྒྱུགས་བྱས་པ་དང་། གཟིག་སྡེས་ཀྱིས་བཀོད་སྒྲིག་ལྟར་མི་གསུམ་མུན་ཁུག་ནས་སྒུག་རྒྱུ་བྱས་པ་དང་། ཁོ་རང་གིས་སྒོ་བརྡུང་རྒྱུ་བྱས།
་་ཀྲང་ལོ་པན། སྒོ་ཕྱེས་དང་།་་ ཁོས་རྒྱ་སྐད་ཀྱིས་་དེ་ལྟར་བོས་ནས་སྒོ་ལ་ཤུགས་ཀྱིས་རྡུང་། ་་སུ་ཡིན།་་ ཚོང་བདག་གིས་ཁོང་ཁྲོ་ལངས་བཞིན་སྒོ་ཕྱེས་ཙ་ན་གཟིག་སྡེས་མདུན་དུ་ལངས་ཡོད་པ་མཐོང་།
་་ང་ཡིན།་་ གཟིག་སྡེས་ཀྱིས་ངོ་ལ་མཛུམ་མདངས་ཞིག་གྱོན་ཏེ་ཚོང་བདག་ལ་ལྟས། ་་དེ་རིང་ཁ་འདི་ལ་འོང་སྐབས། ཐེབ་སྡེར་ཅིག་བོར་སོང་། འདི་ས་ནས། སང་ཉིན་སྔ་མོ་ང་རང་གནམ་གྲུར་བསྡད་ནས་འགྲོ་དགོས་པས། ད་ལྟ་མ་བཙལ་ཐུ་མེད་ཡིན། ་་
་་ཨ་་
་་ང་ཉིན་གུང་འདིར་འོང་དུས་བོར་སོང་བ་རེད།་་
་་འོན་ཀྱང་ད་ལྟ་མཚན་གུང་ལ་སྟབས་བདེ་བོ་མི་འདུག་ཡ།་་ ཚོང་བདག་སྒོ་ཁར་ལངས་ནས་གཟིག་སྡེས་ནང་ལ་མ་མངགས།
་་སྐར་མ་གཉིས་གསུམ་ཙམ་མིན་མི་དགོས། ཐེབ་སྡེར་དེ་རྩ་ཆེན་ཞིག་ཡིན།་་
་་ང་ཚོས་ཕྱི་དྲོ་གཙང་ཕྱགས་བཟོས་པ་ཡིན། ཐེབ་སྡེར་དེ་འདྲ་མཐོང་མ་སོང་།་་ ཚོང་བདག་སྔར་བཞིན་སྒོ་ཁ་ནས་ལངས།
་་དེ་ན་འབོར་ཁྲིའི་བར་ལ་ལྷུང་ཡོད་ན་ཐང་།་་ གཟིག་སྡེས་ཀྱིས་ཚོང་བདག་དེད་ཞོར་འཐེན་ཞོར་བྱས་ནས་ནང་ཏུ་འཛུལ། ཚོང་བདག་གི་རྡོག་སྣ་སྲ་བརྟན་བྱེད་ཐུབ་ཚེ་ན། གཟིག་སྡེས་འབོར་ཁྲིའི་འགྲམ་ལ་ཐོན་ཏེ་ཐེབ་སྡེར་དེ་བཙལ་བཞིན་འདུག འོན་ཀྱང་འབོར་ཁྲིའི་སྟེང་ལ་ཡོད་པའི་བྱེའུ་འགྲམ་ལྕགས་མཐོང་རྒྱུ་མི་འདུག ཚོང་བདག་གིས་ཅི་ཡིན་བསམ་ནས་མིག་གི་འཚོལ་ཀྱང་མ་རྙེད།
དེ་ཡང་། ཚོང་བདག་གིས་སྒོ་ཕྱེ་བའི་སྐབས་ལ། བྱེའུ་འགྲམ་ལྕགས་སྒོ་ཤིང་གི་རྒྱབ་ཏུ་སྐུང་པ་རེད། འོན་ཀྱང་ཁང་མིག་ཡོངས་ལ་སྒྲོན་མེས་མི་གསལ་བ་མེད་པར་བྱས་འདུག་པ་དང་། འབོར་ཁྲི་ཡང་སྒོ་དང་ཁ་གཏད་ནས་ཡོད་པས། གཟིག་སྡེས་ཁ་ཕྱིར་འཁོར་བྱས་ན་བྱེའུ་འགྲམ་ལྕགས་མཐོང་འགྲོ་བ་ཐེ་ཚོམ་མེད། གཟིག་སྡེས་ཀྱིས་ཀྱང་མིག་ཟུར་གྱིས་བྱེའུ་འགྲམ་ལྕགས་བཙལ་བཞིན་ཡོད། བྱེའུ་འགྲམ་ལྕགས་ཀྱིས་དེ་དྲན་པ་ན་མྱུར་རྒྱུ་གང་ཡོད་བྱས་ནས་ཕྱི་ལ་བྲོས། གཟིག་སྡེས་ཀྱིས་ཁོ་རེ་བསྡོད་ཟེར་བཞིན་རྗེས་ནས་དེད་པ་དང་སྒོ་འགྲམ་གྱི་སྒུག་མཁན་གསུམ་པོས་ཀྱང་མཐོང་མ་ཉིད་རྒྱུགས་ཏེ་བྱེའུ་འགྲམ་ལྕགས་ཀྱི་རྗེས་སུ་བདའ། འོན་ཀྱང་བྱེའུ་འགྲམ་ལྕགས་ཕྱིར་ལ་བྲོས་པ་དེ་གློ་བུར་བསམ་ཡུལ་ལས་འདས་པས། ཁོ་གསུམ་པོས་སྒོ་ཁ་ནས་བཀག་ཐུབ་མ་བྱུང་། འཇིགས་མེད་དང་ཉི་མས་མུ་མཐུན་བྱེའུ་འགྲམ་ལྕགས་ཀྱི་རམ་མདར་རྒྱུགས་དང་། དར་རྒྱས་ཕྱིར་ཚོང་ཁང་ལ་ལོག་ནས་ཚོང་བདག་འཛིན་རོགས་ལ་སོང་།
་་བྱེའུ་འགྲམ་ལྕགས་ཁོ་རེ་བསྡོད།་་ ཉི་མ་རྗེས་ནས་དེད་ཀྱིན་ཡོད་ལ། བྱེའུ་འགྲམ་ལྕགས་ཁོས་ཟིན་ལ་ཟིན་ལ་བྱེད་མོད་འཛིན་ཐུབ་པར་མ་འགྱུར། ཁོའི་རྗེས་ན་འཇིགས་མེད་ཀྱང་རྒྱུགས་ནས་ཡོང་གིན་འདུག
བྱེའུ་འགྲམ་ལྕགས་ལམ་མདོ་ཞིག་ལ་ཐོན་སྐབས་གློ་བུར་གཡས་ཕྱོགས་སུ་ཀྱོག་པ་དང་། ལམ་འདིའི་འགྲམ་གཉིས་ནི་ཨར་ཁང་གླུ་གར་ཁང་རྐྱང་རྐྱང་ཡིན་པས། མཚན་མོའི་དུས་ད་ལྟ་འདི་ལའང་མི་མང་གི་འུར་ཟིང་ཤིན་ཏུ་ཆེ།
ཉི་མས་མགོ་བོ་སྒུར་སྟེ་ཇེ་མགྱོགས་ཅི་ཡོད་བྱས་པ་དང་། ཁོས་ལག་པ་བཟུང་སྟེ་བྱེའུ་འགྲམ་ལྕགས་ཀྱི་ལྭ་བ་ཨེ་ཟིན་ལྟས། འོན་ཀྱང་ཁོས་ལྭ་བ་ལ་ཐུག་ཙམ་བྱུང་དུས། བྱེའུ་འགྲམ་ལྕགས་ཀྱིས་ཀྱང་ཤེད་ཅིག་ཕྱུང་ནས་བར་ཐག་ཕྱེས།
་་ཁོ་རེ་བསྡོད་མིན་བོས་འཕེན་ནི་ཡིན།་་ ཉི་མས་རང་གི་སྐེད་པ་གཡས་ལ་རེག་ཙམ་བྱེད་དུས་ད་གཟོད་རང་ལ་བོས་མེད་པ་དྲན། གོམས་པ་གསུམ་གྱི་རྗེས་ནས་ཁོས་ད་ལྟ་རང་ཉིད་གློག་བརྙན་ནང་གི་ཉེན་རྟོག་པ་ཞིག་ལ་སྒོམ་བཞིན་ཡོད་པ་ཚོར་བྱུང་། དེ་ནས་ཡང་གོམས་གསུམ་སོང་བ་ན་ལམ་འགྲམ་གྱི་འུར་ཟིང་གིས་ཁོའི་དཔྱོད་ཤེས་སད་ནས་བོས་ཡོད་ཀྱང་མི་ཚོགས་འདི་འདྲའི་ནང་ནས་འཕེན་མི་ཆོག་པ་དྲན།
བྱེའུ་འགྲམ་ལྕགས་གཞོན་པ་ཕོ་མོ་གཉིས་ཀྱི་ཟུར་ནས་ཧུར་གྱིས་བུད་དེ་ལམ་གྱི་ལྕགས་ར་ལས་མཆོང་བ་དང་ཆང་ཁང་ཆེན་པོ་ཞིག་གི་ཕྱོགས་སུ་གཏད། ཉི་མས་སྔར་བཞིན་བྱེའུ་འགྲམ་ལྕགས་བདའ་ནས་ཡོད་མོད། འཇིགས་མེད་གར་སོང་མི་འདུག མི་ཇེ་མང་ཡིན་ལ་མང་པོས་ཧ་ལས་ནས་ཁོ་གཉིས་ལ་ལྟ་བཞིན་ཁ་པར་གྱིས་པར་ལེན་མཁན་ཡང་འདུག ཉི་མའི་སེམས་པ་སླར་ཡང་གློག་བརྙན་གྱི་ནང་ཏུ་ལོག་ནས་རང་ཉིད་ཀྱི་རླུང་ལྟར་འཕུར་བའི་སྣང་བ་སྐྱེས། བྱེའུ་འགྲམ་ལྕགས་སྐས་ཁ་ཞིག་ནས་ཡར་འགོས་པ་དང་དེ་ཡི་སྣེ་མོ་ནི་སྐས་ཟམ་ཆུང་ཆུང་ཞིག་ཡིན་འདུག་ལ། ཟམ་འོག་ནི་འཕྲད་ཕྱོགས་ཀྱི་རྐང་ལམ་རེད། ཁོ་རང་ཟམ་དཀྱུལ་ལ་སླེབས་དུས་ཉི་མ་ཟམ་སྣེ་ལ་ཐོན་འདུག་ཅིང་། ཁོས་ཐེ་ཚོམ་གང་ཡང་མ་བྱས་པར་ཟམ་ཁ་ནས་འོག་ཏུ་མཆོང་། ཁོ་རང་ས་ལ་འགྱེལ་ཙམ་བྱས་མོད་སྐྱོན་མི་འདུག་པས་མྱུར་བར་ཆང་ཁང་གི་ནང་ཏུ་འཛུལ་དེ་མེད་པར་འགྱུར་ཏོ། ། ཉི་མས་ལག་པ་ཟམ་ཤིང་ལ་སྐྱོར་ནས་དབུགས་རིང་འཐེན་པའི་སྐབས་སུ་ད་གཟོད་རང་གི་སྙིང་གི་འཕར་ལྡིང་གི་སྒྲ་ཤིན་ཏུ་ཆེ་བ་ཐོས་ལ། སྒྲ་དེ་ཆང་ཁང་གི་རྡིག་ཚ་འབིག་ཚ་དང་འདྲིས་ཏེ་ཇེ་མགྱོགས་སུ་འགྲོ་བཞིན་པའང་ཚོར་ཐུབ།
གློག་བརྙན་དང་ཤིན་ཏུ་འདྲ་བ་ཞིག་ནི། འཇིགས་མེད་ཀྱིས་ལམ་ཁ་ནས་ཆུ་མོག་བསྐྱུག་བཞིན་པའི་སྒང་དེར། ཉེན་རྟོག་པའི་མོ་ཊ་གཉིས་ངུ་འབོད་བྱེད་བཞིན་ཆང་ཁང་ཕྱོགས་ལ་བསྐྱོད་བཞིན་འདུག
རྒྱ་ཟླ་བཞི་བའི་ཚེས་ཉེར་གསུམ་ཉིན།
༄༅། །སྔ་དྲོར། ཉེན་རྟོག་པས་ཀྲང་གི་ཚོང་ཁང་ལ་བརྩད་ཞིབ་བྱས་པ་དང་། སྐུ་འདྲ་མང་པོའི་ཁྲོད་ནས་ལུག་ཆུང་དགོན་གྱི་བརྐུས་ཤོར་བའི་སྐུ་རྙིང་ལྔ་བོ་ཆ་ཚང་ཏུ་ལོན་པ་རེད། སྐུ་རིན་ཐང་ཆེ་ཤོས་དེ་གཉིས་ཚོང་ཁང་གི་ནང་ཤག་གི་ཤེལ་སྒམ་ནང་བཤམས་འདུག་ལ། ཤེལ་ནི་མདའ་འགོག་ལྕགས་ཤེལ་ཡིན་ལ་སྒོ་ཟྭ་ལ་གསང་གྲངས་དགོས་པས་ཉེན་རྟོག་ལག་རྩལ་པས་ཐབས་ཤེས་སྣ་ཚོགས་བཀོད་ཀྱང་དུས་ཚོད་གསུམ་དྲག་སྤྱད་ནས་ད་གཟོད་སྒོ་ཕྱེས་བྱུང་། སྐུ་གཞན་གསུམ་པོ་སྤྱིར་བཏང་གི་མཆོད་ཁྲིའི་སྟེང་ལ་བཞག་འདུག ཚོང་ཁང་གི་འབོར་ཁྲིའི་ཟུར་ལ་བྱེའུ་འགྲམ་ལྕགས་ཀྱི་དྲུད་སྒམ་ཡང་ལྷག་འདུག དར་རྒྱས་ཀྱིས་དེ་འཐེག་ཙམ་བྱས་པ་དང་སྒམ་སྟོང་བ་ཡིན་པ་ཚོར་ཐུབ་ལ་ཁ་ཕྱེས་ནས་ལྟ་སྐབས། ནང་ལ་ཤོག་བུ་འགའ་ལས་ཅི་ཡང་མེད།
འབོལ་ཁྲིའི་མཐའ་ལ་མི་ཡིས་བཀང་འདུག ཚོང་བདག་ཀྲང་ཁོ་ཚོའི་དཀྱིལ་ཏུ་བསྡད་ཀྱང་ཀུན་གྱི་ལྟ་ཡུལ་ཏུ་གྱུར་འདུག
་་མདང་དགོང་དུས་ཚོད་གཉིས་པ་ཡས་མས་སུ་ཁྱོད་གང་ན་ཡོད། སུ་དང་ཡོད། བྱ་བ་ཅི་ཞིག་བྱས།་་ འདྲི་མཁན་ནི་ཁྲུན་ཏུའུའི་ཉེན་རྟོག་པ་ཞིག་རེད། གཟིག་སྡེས་ཁོའི་འགྲམ་དུ་བསྡད་ཡོད་ལ། ཉེན་རྟོག་པ་དང་ཚོང་བདག་གི་ཁ་བརྡ་ལ་ནན་ཏན་གྱིས་ཉན་བཞིན་ཡོད།
་་ང་རང་ཚོང་གྲོགས་ཤིག་དང་ཚོང་བྱེད་ཀི་ཡོད།་་ ཚོང་བདག་གི་ངོ་མདོག་སྐྱ་བོར་ཆགས་ཡོད་ལ་སྐད་ཆའི་གསེབ་ལ་ཐང་ཆད་པའི་ཚོར་བ་ཞིག་སྦས་འདུག ་་ངས་ང་རང་གི་ཁྲིམས་རྩོད་པ་བོས་ན་ཆོག་གམ།་་
་་རང་གིས་ལྟོས། ང་ཚོས་ད་ལྟ་ཁྱོད་ལ་སྐད་ཆ་ཁ་ཤས་རྒྱུས་ལོན་བྱས་ནས་ཁྱོད་ལ་འོ་བརྒྱལ་བཟོས་པ་རེད། དོན་དག་གཞན་མེད། གལ་ཏེ་རང་གིས་ཁ་བརྡ་འདི་འདྲ་བྱེད་ན་བདེ་མོ་མིན་པ་དང་། ང་ཚོས་ཡིན་གཅིག་མིན་གཅིག་ཁྲིམས་ངོས་ཀྱི་བརྒྱུད་རིམ་འགྲོ་དགོས་ཟེར་ན། ང་ཚོས་སྐད་ཆ་རྗེས་མར་བཤད་ཆོག་་ ཉེན་རྟོག་པས་ཕྲག་མགོ་བཏེགས་ཙམ་བྱས་ཏེ་དེ་ལྟར་ལབ་པ་དང་མུ་མཐུན་དུ་བཤད་པར།
་་མདང་དགོང་ཁྱོད་ཀྱི་ངོ་གཏུགས་བྱས་པའི་མི་དེ་རྐུན་མ་ཡིན་པའི་དོགས་པ་འདུག་ལ། བོད་རིགས་ཀྱི་བློ་མཐུན་འདི་དག་ཕེབས་དགོས་དོན་ཡང་ཁོ་དང་འབྲེལ་བ་ཡོད་རེད། ང་ཚོས་གནས་ཚུལ་རྒྱུས་ལོན་བྱེད་པ་རེད། རང་ལ་ནག་ཉེས་ཡོད་པ་བཤད་ཀི་མེད། འོན་ཀྱང་རང་གིས་འདོད་ན་ཁྲིམས་རྩོད་པ་འབོད་པའི་ཐོབ་ཐང་ཡོད་དང་ཡོད།་་
་་ངས་ཁ་རོག་དྲིས་པ་ཡིན། ཁྲིམས་རྩོད་པ་མེད་རུང་མི་སྐྱོན། ཉེན་རྟོག་པ་ལ་ནམ་ཡང་ཡིད་ཆེས་བྱེད་ཀྱིན་ཡོད།་་ ཚོང་བདག་གི་སེམས་ཅུང་ལྷོད་པོར་གྱུར་ནས་འབོར་ཁྲི་ལ་འཁེན་པ་དང་། ་་ངས་ཀྱང་ཁྲིམས་འགལ་གྱི་བྱ་བ་ཅི་ཡང་སྒྲུབ་མ་མྱོང་། མདང་དགོང་གི་བོད་པ་དེ་འདིར་ཡོང་དོན་ནི་ཁོ་ལ་རྒྱུ་རྙིང་བཙོང་རྒྱུ་འདུག སང་ཉིན་བུད་འགྲོ་ཡིན་པས་ཡིན་གཅིག་མིན་གཅིག་མཚན་མོར་ཚོང་བྱེད་འཇོག་དགོས་ལབ་བྱུང་། འོན་ཀྱང་ཁོས་རྒྱུ་རྙིང་ཁྱེར་ནས་འབོར་ཁྲི་འདིའི་ཐོག་ཏུ་འདུག་ཙམ་ལ་ཁྱོད་ཚོ་སླེབས་བྱུང་།་་ ཁོས་གམ་གྱི་གཟིག་སྡེས་ལ་ལྟས་ཙམ་བྱས། ་་ དེ་དུས་ངས་ཁོའི་རྒྱུ་རྙིང་དེ་དག་ཁྲིམས་འགལ་གྱི་ལམ་ནས་ཡོང་བ་ཨེ་ཡིན་ཤེས་མ་སོང་། གང་ལྟར་ངེད་གཉིས་ཀྱིས་ཚོང་མ་བྱས་གོང་ཁོ་རང་བྲོས་སོང་།་་
་་ཚོང་བདག་ཀྲང་ལགས་ཀྱིས་སྐད་ཆ་འདི་ལྟར་སྨྲས་སོང་ན། ངས་ཀྱང་སྐད་ཆ་ཐད་ཀར་བཤད་ཆོག་་ གཟིག་སྡེས་ཀྱིས་བཤད་པར། ་་མདང་དགོང་གི་མི་དེ་ལ་དགོན་པའི་ལྷ་སྐུ་རྩ་ཆེན་བརྐུས་པའི་དོགས་པ་འདུག ང་ཚོ་འདིར་འོང་དོན་ཡང་རྐུན་མ་ངོས་ཟིན་དང་རྐུས་རྒྱུ་སྐྱོན་མེད་དུ་ལེན་ཕྱིར་ཡིན།་་
་་ང་ལ་ལྷ་སྐུ་ཡོད་རབས་དགྲ་འདུལ་གྱིས་ལབ་མ་སོང་།་་ ཀྲང་གིས་དེ་ལྟར་བཤད།
་་དགྲ་འདུལ་མི་དེའི་ཐོབ་ཐང་དཔང་ཡིག་སྟེང་གི་མིང་རེད། མི་ཚོས་ཁོ་ལ་བྱེའུ་འགྲམ་ལྕགས་ཞེས་འབོད་ཀྱིན་ཡོད་རེད།་་
་་ཁོའི་མིང་ངོ་མ་དེ་ང་ལ་བཤད་འདུག་ཨ།་་ ཀྲང་ལ་སྐད་ཆ་དེས་ཡ་མཚན་ཞིག་སློང་བྱུང་།
་་ཁོའི་དངོས་མིང་སྤྱོད་མི་རུང་བའི་རྒྱུ་མཚན་ཅི་འདུག་་ འདི་ནི་ཀྲང་ལ་ཉེས་པ་བཀེལ་ཉེན་ཡོད་པའི་འདྲི་བ་ཞིག་རེད། དེའི་ནང་དོན་ནི་ཀྲང་ཁྱོད་ཀྱིས་བྱེའུ་འགྲམ་ལྕགས་ཀྱིས་ཁྲིམས་འགལ་གྱི་བྱ་བ་བྱེད་བཞིན་ཡོད་པས་དངོས་མིང་བཀོལ་མི་སྲིད་པ་བཤད་པ་ཡིན་ན། ཁྱོད་ཀྱི་སྐད་ཆ་སྔོན་མ་དང་འགལ་ནས་ཡོད་པ་རེད་ཟེར་བའི་དོན་རེད།
་་ཁྱོད་ཚོ་བོད་པ་ཡིན་ན། རང་གི་ཁྱིམ་ནོར་བཙོང་ན་ངོ་ཚ་ལ་མི་བརྩིའམ། ཁོས་ང་ལ་ཁོའི་ཁྱིམ་ནོར་བཙོང་འཆར་ཡིན།་་
་་ཨིམ།་་ གཟིག་སྡེས་ཀྱིས་ཉེན་རྟོག་པ་སྐད་ཆ་འདྲི་མཁན་དེ་ལ་ལྟས་པ་ན། ཉེན་རྟོག་པ་དེས་སླར་ཡང་སྐད་ཆ་དྲིས་པར།
་་དགྲ་འདུལ་ཟེར་བ་འདིས་ཁྱོད་ལ་ལྷ་སྐུ་ཅི་བཙོང་དགོས་ལབ་བྱུང་། ་་
་་བཙོང་དགོས་ལབ་བྱུང་མོད་ངས་ཉོས་མེད། མ་ཉོས་སྔོན་ནས་ཁོ་བྲོས་སོང་། ཁྲིམས་ལྟར་ན་ངེད་གཉིས་ཀྱི་ཚོང་འགྲིག་མེད།་་
་་ཁོས་ལྷ་སྐུ་ཅི་ཁུར་འདུག་་
་་ཁོས་བཤད་པ་ཡིན་ན། ཁོང་གི་ཨ་མེས་ལྷ་བཟོ་བ་ཞིག་ཡོད་པ་དེས་བྲིས་པའི་ཐང་གའི་སྐྱ་ཐིག་གི་ཤོག་ཐང་འགའ་ཡིན་ས་རེད།་་
་་ཨ། ཤོག་ཐང་། གསེར་ཟངས་ཀྱི་སྐུ་མ་རེད་དམ།་་ གཟིག་སྡེས་ཀྱིས་དྲིས་དོན།
་་ཤོག་ཐང་རེད། འོན་ཀྱང་ངས་མཐོང་མ་སོང་།་་
་་ཚོང་བདག་ཁྱོད་ཀྱིས་དེ་ལྟར་ལབ་ན་འགྲིག་གི་མི་འདུག་་ གཟིག་སྡེས་ཀྱིས་རྔམ་རྔམ་བྱས་ཏེ་མུ་མཐུད་དུ། ་་ཁྱོད་ཀྱིས་རྐུས་རྒྱུ་ཅི་ཞིག་ཉོས་ཡོད་པ་ང་ཚོས་སྔ་དྲོ་ནས་བརྩད་བཅོད་བྱེད་ཚར་རེད། ཚོང་ཁང་འདིའི་ནང་ཤག་ནང་ང་ཚོས་བརྩད་ཞིབ་མགོ་མཇུག་བྱས་ཟིན།་་
་་དེ་རེད། འོན་ཀྱང་ངས་རྫུན་བཤད་ཀྱིན་མེད།་་
་་དེ་ན་རྐུས་རྒྱུ་དེ་དག་ཁྱོད་ཀྱི་ཚོང་ཁང་ནང་ཡོད་དོན་ཅི་རེད།་་
་་དེ་ལོས་ཡོད། དགྲ་་་་་་ བྱེའུ་འགྲམ་ལྕགས་ཀྱི་དྲུད་སྒམ་འདི་ན་ལུས་འདུག་པས།་་
་་རྐུས་རྒྱུ་ནང་ཤག་ལ་འདུག་་
་་དཔེ་མི་སྲིད། ངས་བྱེའུ་འགྲམ་ལྕགས་ཀྱི་སྒམ་དེ་ལ་རེག་ཙམ་ཡང་བྱས་མ་མྱོང་།་་
གཟིག་སྡེས་ཀྱིས་དར་རྒྱས་ལ་ལག་བརྡ་ཞིག་བྱས་པ་ན། དར་རྒྱས་ཀྱིས་སྔ་དྲོར་བླངས་པའི་པར་དེ་དག་གཟིག་སྡེས་ཀྱི་ལག་ལ་སྤྲད་བྱུང་ལ། གཟིག་སྡེས་ཀྱིས་དེ་ལས་པར་འགའ་བསལ་ཏེ་ཅོག་ཙེའི་ཐོག་ཏུ་བཀྲམ། ཀྲང་གིས་པར་དེ་དག་ལ་ཞིབ་ལྟ་བྱས་མོད་ཧ་ཅི་ཡང་གོ་མ་སོིང་།
་་འདི་ཅི་རེད།་་ གཟིག་སྡེས་ཀྱི་མཛུབ་མོ་བཙུགས་ས་ནི་སྤྱན་རས་གཟིགས་ཀྱི་སྐུ་དེ་རེད་འདུག ལུག་ཆུང་དགོན་གྱིས་བརྐུ་ལ་ཤོར་བའི་སྐུ་དེ།
་་དེ་ང་རང་གིས་སྔོན་ཆད་ནས་ཉོས་ཡིན། འདི་བརྐུས་རྒྱུ་མ་རེད། བྱེའུ་འགྲམ་ལྕགས་དང་འབྲེལ་བ་མེད།་་
་་བྱེའུ་འགྲམ་ལྕགས་ཀྱིས་ཁྱོད་ལ་འདི་བཙོང་བ་མིན་ནམ།་་
་་མ་རེད། འདི་སྔོན་ཆད་བླ་མ་ཞིག་གི་ལག་ནས་ཉོས་པ་ཡིན། བླ་མ་ཁོ་རང་གི་སྒེར་རྒྱུ་རེད།་་
་་སྐད་ཆ་དྲང་མོར་བཤད་ན་རེད། བྱེའུ་འགྲམ་ལྕགས་སྔ་ཕྱི་མ་གཏོགས་ང་ཚོས་འཛིན་རྒྱུ་རེད།་་
་་ངས་རྫུན་ལབ་པ་མིན། འདི་དང་བཅས་པའི་ལྷ་སྐུ་ལྔ་ངས་ལོ་གསུམ་བཞིའི་སྔོན་ནས་ཉོས་པ་ཡིན།་་
ཉེན་རྟོག་པ་ཚང་མས་ཁུ་སིམ་པོར་སྐད་ཆའི་འཕྲོ་མ་ལ་སྒུག་ནས་བསྡད།
་་བོད་རིགས་བློ་མཐུན་ཁྱོད་དེ་ཉིན་ཚོང་ཁང་ལ་ཡོང་སྐབས་གྱང་ངོས་ཀྱི་པར་དེ་དྲིས་བྱུང་བ་མ་ཡིན་ནམ།་་
་་ཨིམ།་་ གཟིག་སྡེས་ཀྱིས་ལན་བཏབ།
་་དེའི་ནང་གི་བླ་མ་དེས་ང་ལ་བཙོང་བ་རེད། ལྷ་སྐུ་དེ་དག་ཁོ་རང་སྒེར་གྱི་རེད་ཟེར།་་
རྒྱ་ཟླ་བཞི་བའི་ཚེས་ཉེར་བཞི་ཉིན།
༄༅། །ཉེན་རྟོག་པས་ཀྲང་གི་སྐད་ཆ་ལས་ཤེས་གསལ་བྱུང་བའི་གནས་ཚུལ་གསར་བ་ལྟར་ལྷ་སྐུའི་དོགས་གཞི་བརྩད་བཅོད་བསྐྱར་ཏུ་བྱས་པ་དང་། འདི་ཉིན་སྔ་དྲོ། བྱེའུ་འགྲམ་ལྕགས་ཀྱིས་ཀྱང་གཟིག་སྡེས་ལ་ཁ་པར་བཏང་ནས་རྒྱུ་མཚན་བཤད་པ་རེད། བྱེའུ་འགྲམ་ལྕགས་ཀྱིས་བཙོང་འདོད་པ་ནི་ཁོའི་ཨ་མེས་ཀྱི་སྐྱ་ཐིག་རི་མོ་ཡིན་ལ། ཁོ་རང་བྲོས་དོན་ནི་འདི་བཙོང་ན་ཁྲིམས་འགལ་ཡིན་མིན་མ་ཤེས་པས་ཁྲིམས་ལ་རྨོངས་བ་དང་རང་ཉིད་བསྐྲག་པས་ཡིན། འོན་ཀྱང་མཚན་གཅིག་ལ་ཁྲུན་ཏུའུའི་སྲུང་བར་ནས་འཁྱམ་འཁྱམ་བྱས་པ་ན། ཁོས་རང་ཉིད་འགྲོ་ས་མེད་པ་ཤེས་ནས་ཉེན་རྟོག་པ་ལ་མགོ་བཏགས་པ་རེད་ཟེར། འོན་ཀྱང་ཉེན་རྟོག་པས་སྐྱ་ཐིག་གི་རི་མོ་དེ་བཙོང་ན་ཁྲིམས་འགལ་ལ་རྩིས་མིན་པས། ཁོ་རང་གིས་ཤོག་བུ་ཞིག་ལ་མཛུག་ཐེལ་འགའ་བཞག་པ་ན་རང་དབང་དུ་མངགས་བྱུང་།
་་ཤོག་བུ་འདི་དག་ལ་སྒམ་ཆེ་བོ་འདི་འདྲ་ཞིག་གིས་ཅི་དགོས།་་ གཟིག་སྡེས་ཀྱི་བྱེའུ་འགྲམ་ལྕགས་ལ་དྲིས།
་་རི་མོ་ཚོང་སོང་ན། ཕྱིར་ལ་སྒམ་གང་ཉོ་བྱེད་ཡོད་རེད།་་ བྱེའུ་འགྲམ་ལྕགས་ཀྱིས་བགོད་བཞིན་དེ་ལྟར་ལན་བཏབ།
་་ཤོག་བུ་དེ་དག་ལ་ཆེད་མཁས་པ་ཞིག་གིས་གོང་ཚད་བརྒྱབ་བྱུང་། ཁྲི་གཉིས་ཙམ་རེད་ཟེར།་་
་་ཁྲི་གཉིས་གསུམ་ཡིན་ན་ངས་མི་བརྗེ། འདི་ངའི་ཨ་མེས་ཀྱི་ཚེ་ལ་བྱུང་བ་རེད།་་ བྱེའུ་འགྲམ་ལྕགས་ཀྱིས་སྒམ་ལག་ཏུ་བླངས།
་་ཡ་ཡ། ང་ལ་བྲེལ་དོན་མང་། ཁྱོད་རང་བདེ་མོ་བྱོས།་་ གཟིག་སྡེས་ཀྱིས་དེ་ལྟར་ལབ་ནས་གོམས་གཅིག་ཕྱིར་འཐེན་བྱས་པ་ན། བྱེའུ་འགྲམ་ལྕགས་ཀྱང་ཁ་ཕྱིར་ཁོར་ནས་མངགས་གཏོང་ཁང་གི་སྒོ་ཕྱིར་ལ་གཏད་དེ་སོང་།
་་ཨོ། བྱེའུ་འགྲམ་ལྕགས།་་
བྱེའུ་འགྲམ་ལྕགས་ཀྱིས་ཁ་ཕྱིར་ཁོར་ཚེ།
་་ཁྱོད་ཚོའི་དགོན་པའི་ལྷ་སྐུ་རྐུ་ལ་ཤོར་བ་དེ་དག་ཕྱིར་ལོན་བྱུང་། རྐུན་མ་ཡང་ཕ་ལམ་ངོས་ཟིན་སོང་།་་ གཟིག་སྡེས་ཀྱིས་དེ་ལྟར་བོས་པ་ན། བྱེའུ་འགྲམ་ལྕགས་ཀྱི་ངོ་ལ་འཛུམ་མདངས་ཤིག་ཤར་ནས་ལན་བཏབ་པར།
་་དེ་ན་ང་དཀར་མགོའི་བུད་ནི་རེད་པས།་་
་་ཁྱོད་རང་དཀར་མགོའི་བུད་ནི་རེད།་་
ཁ་སང་ཕྱི་དྲོ། ལུག་ཆུང་དགོན་པའི་ལྷ་གཉེར་གྱིས་གཟིག་སྡེས་ལ་ཁ་པར་སླེབས་བྱུང་སྟེ། ལུག་ཆུང་དགོན་པའི་རྐུ་ཤོར་བའི་ལྷ་སྐུ་ལྔ་པོ་དགོན་པའི་འདུ་ཁང་གི་མཆོད་སྒམ་ནང་ན་ཡོད་འདུག་ཟེར། འོན་ཀྱང་འདི་དུས་གཟིག་སྡེས་སོགས་ཀྱིས་བརྩད་བཅོད་བྱས་པ་ཡིན་ན། ལྷ་སྐུ་ལྔ་བོ་ལོ་བཞི་ལྔ་སྔོན་ལ་ཝ་བླ་མས་འཁྱེར་ནས་རྒྱ་ནག་ས་ཆ་སོ་སོར་འགྲེམ་སྟོན་བྱས་པ་དང་། དེ་དུས་ལྷ་སྐུ་ལྔ་ལ་མི་ཞིག་གིས་རྫུས་མ་བཟོས་ནས་ཕྱིར་དགོན་པར་སྤྲད་པ་དང་། ལྷ་སྐུ་ངོ་མ་ལྔ་བོ་ཀྲང་ལ་བཙོང་པ་རེད་འདུག
འདི་ཉིན། ཝ་བླ་མས་མོ་ཊ་རྫིག་པོ་དེ་སྐོར་ནས་འགྲོ་བཞིན་ཡོད་སྐབས། གཟིག་སྡེས་ཀྱིས་ཁོ་ལ་ཁ་པར་བཏང་བྱུང་སྟེ།
་་སྐད་ཆ་ཡག་པོ་ཞིག་ཡིན་རྒྱུ་རེད།་་ ཝ་བླ་མས་དེ་ལྟར་བསམ་པ་དང་འཁོར་ལོ་སྐོར་བཞིན་ཁ་པར་ཉན།
་་ཝེ། རིན་པོ་ཆེ། ང་གཟིག་སྡེས་ཡིན་ལགས། ང་ཚོས་ཁྲིན་ཏུའུ་ནས་ཚོང་བདག་ཅིག་བཟུང་ཡོད་པ་དང་། རྐུས་རྒྱུའང་དེ་ས་ནས་རྙེད་བྱུང་། ད་ལྟ་སྐད་ཆ་འགའ་ཁྱེད་ལ་འདྲི་དགོས་པས། ཅུང་ཙམ་འགོར་རྗེས་ཉེན་རྟོག་པ་གཉིས་ཁྱེད་ཀྱི་གམ་ལ་བཅར་རྒྱུ་ཡིན་པས། ཁྱེད་རང་བླ་བྲང་ལ་བཞུགས་ཡོད་པས། ་་
་་ཡོད་དང་ཡོད། ད་སྐད་ཆ་ཡག་པོ་གོ་བྱུང་།་་
་་ལགས་སོ།་་
་་བྱེའུ་འགྲམ་ལྕགས་བཟུང་ཡོད་དམ།་་ ཝ་བླ་མས་བྲིས་པར།
་་རྐུན་མ་བྱེའུ་འགྲམ་ལྕགས་རེད་མི་འདུག་ལགས།་་
་་དེ་ན།་་
་་ང་ཚོས་ད་ལྟ་རྐུན་མ་སུ་ཡིན་གསལ་ཐག་ཆོད་མེད། འོན་ཀྱང་བརྐུ་རྒྱུ་ཉོ་མཁན་གྱི་ཚོང་བ་ཀྲང་ཡཱང་ཟིན་བྱུང་།་་
པགགགགགགགགགག ཝ་བླ་མས་མོ་ཊ་དེ་ལམ་འགྲམ་གྱི་གློག་ཤིང་ལ་བརྡབ་པ་དང་། ཁོས་འཁོར་ལོ་ཤེད་ཀྱིས་སྐོར་བར་བྱེད་སྐབས། མོ་ཊ་མགོ་གཏིང་ལོག་ནས་ཆུ་ཤུལ་ནང་དུ་འགྱེལ། མི་ཚོས་སྐོར་ནས་འ་འུར་ཟང་ཟིང་གིས་ཁེངས་སོང་ལ།ཝ་བླ་མས་ཤེད་ཤུགས་ཡོད་ཚད་ཀྱིས་འོད་ཀྱི་ཕྱོགས་ལ་བསྣུད་པ་ན་ཤེལ་སྒོ་ལས་མགོ་ཐར་ཙམ་བྱུང་། ཁོའི་ཁ་སྣ་ལས་ཁྲག་ཆད་མེད་དུ་ཕྱུང་བཞིན་འདུག་ལ། རིམ་གྱིས་མིག་འོད་ཤོར་བ་དང་ཚོར་མེད་གྱུར་ནས་དུབ།
་་འདི་ལུག་ཆུང་དགོན་གྱི་ཝ་བླ་མ་རེད། མགྱོགས་པོར་སྨན་ཁང་ལ་སྐྱེལ་དགོས་རེད། ངའི་རླངས་འཁོར་ནང་ལ་ཚང་མས་སྐྱེལ་རོགས།་་ མི་ཚོགས་འཁོར་བའི་ནང་གི་སྐྱེས་པ་ཞིག་གིས་དེ་ལྟར་བཤད་པའི་མཚམས་ལ་སྨན་ཁང་གི་རླངས་འཁོར་ཀྱང ་་ ཏེས་པུ། ཏེས་པུ་་ ཞེས་ངུ་བཞིན་སླེབས་བྱུང་། །
རྒྱ་ཟླ་ལྔ་བའི་ཚེས་བརྒྱད་ཉིན།
༄༅། །ལུང་པའི་རི་རྒྱུད་གཉིས་སྣོལ་བའི་མཚམས་ནི་ལུག་ཆུང་སྡེ་བའི་གཞི་བདག་གཉན་པོ་ལུག་འཕན་ཡིན། གཞི་བདག་འདི་ཆིབས་པ་ཁྱུང་བྱས་ཡོད་པའི་ལུག་མགོ་ཅན་གྱི་ལྷ་ཞིག་ཏུ་བཤད་སྲོལ་ཡོད་ལ་ཕར་ལྟས་ཚོད་ལ་རི་རྩེ་གཉིས་ལྡན་གྱི་རི་བོ་འདི་ལུག་མགོ་ཅན་ཞིག་ལ་ཤིན་ཏུ་འདྲ། རི་འོག་ཏུ་རྐང་ལམ་ཕྲ་མོ་ཞིག་རྒྱུ་ཡོད་ལ། མོ་ཐོ་གཉིས་ལམ་དཀྱུལ་དེ་ནས་ངོ་འཕྲད། སྔོན་ཆད་ལམ་འགྲོ་རྟ་བ་ཐུག་པའི་སྲོལ་ལྟར། ལམ་འགྲོ་ངོ་འཕྲད་ངོ་ཤེས་ཡིན་རུང་མིན་རུང་སྐད་ཆ་ཚིག་གསུམ་རེ་བཤད་དགོས་པ་ཡིན།
་་འོ་བརྒྱལ།་་ སྐྱ་ཆས་ཅན་དེས་འཕྲུལ་རྨོག་ཕུད་ནས་གཞན་པ་གྲྭ་ཆས་ཅན་དེ་ལ་མཚངས་འདྲི་ཞུས།
་་དཀའ་མ་ཐལ། ཡ་ཡ། ཁྱོད་ཡིན་ནས།་་ གྲྭ་བས་རང་གི་མགོ་རུས་ཕུད་པ་དང་། ་་གང་ལ་འགྲོ་གྲལ་ཡིན་་ ཞེས་དྲིས།
་་ཡ་ཡ། ཁྱེད་ཡིན་ནས། སྐེ་དཀྲིས་དཀྲིས་པས་ཞལ་འཚོས་མ་བྱུང་། ་་
་་ཧ་ཧ།་་
་་ང་འབུ་ཞག་འདུག་ས་ལ་འགྲོ་ཡིན། དེ་རིང་ངེད་རུ་སྡེ་བའི་རུ་སྤོ་མགོ་ཚུགས་ནི་རེད།་་
སྐྱ་བོས་དེ་ལྟར་ལན་བཏབ། སྐྱ་སེར་འདི་གཉིས་ནི་སྔོན་ན་ཟས་ཁང་ནས་ཐུག་པའི་མི་དེ་གཉིས་ཡིན། སྐབས་དེར། ཁོ་གཉིས་ཀྱིས་བྱེའུ་འགྲམ་ལྕགས་རྐུན་མ་ཡིན་མིན་ལ་ལྟ་བ་མི་འདྲ་བ་གཉིས་ཁྱེར་ཡོད།
་་ཁྱེད་རུའི་དགོན་པའི་ལྷ་སྐུ་ཕྱིར་ལ་ལོན་ཡོད་ཟེར་གི་འདུག་ག་་ གྲྭ་བས་དྲིས་པར།
་་གཏམ་བཟང་འདི་ད་ལྟ་སྟོད་རྒྱ་དཀར་ནས་སྨད་རྒྱ་ནག་བར་ཏུ་ཁྱབ་ཡོད་རྒྱུ་རེད།་་
་་ཁྱེད་རུའི་ཝ་བླ་མ་ད་ལྟ་ཅི་རེད་ཀི་འདུག་་
་་ཝ་བླ་མ་ཁྲུན་ཏུའུའི་སྨན་ཁང་ནང་ན་ཡོད་ས་རེད། ཉེན་རྟོག་པས་སྲུང་འདུག་ཟེར།་་
་་བྱེའུ་འགྲམ་ལྕགས།་་
་་ཁོ་ཕྱིར་ལ་ཐོན་འདུག དཀར་མགོའི་བུད་འདུག་་
་་དེ་ཡག་ཟིག་་ གྲྭ་བ་ཅུང་མགུ་བའི་ངང་ནས་བཤད་པར། ་་ངས་དེ་དུས་བྱེའུ་འགྲམ་ལྕགས་རྐུན་མ་ཡིད་ས་མ་རེད་ཟེར་མྱོང་ལེ།་་
་་གསུང་མྱོང་གསུང་མྱོང་། ཁྲི་ཐོག་བླ་མ་རྐུན་མ་ཡིན་ནོ་སུས་བསམ་ཕོད། བཙོན་དུ་བཟུང་བའི་བྱེའུ་འགྲམ་ལྕགས་རྐུན་མའི་ཚང་ལ་ལྷུང་འགྲོ་བ་སུས་དྲན་ཐུབ། རྒྱུ་འབྲས་ཟེར་བ་མཚར་པོ་རེད་ཡ།་་ རྒན་པོས་མགོ་བོ་གཡུག་བཞིན་འདི་དག་ཚང་མ་རྨི་ལམ་ཡིན་སྣང་ལྟ་བུ་འཆར།
་་བྱེའུ་འགྲམ་ལྕགས་ལྷུང་ནི་མིན་པ་སོང་ནི་ཡིན་ནའང་ཐང་།་་ གྲྭ་བས་དེ་ལྟར་བཤད་རྗེས་སྐེ་དཀྲིས་མགོ་ལ་བཏུམ།
རྒན་པོ་ཡང་སད་པ་བཞིན།
་་ཧ། དེ་འདྲ་ཡིན་ན་ཐང་།་་
་་ཡ། ད་དེ་རིང་སྐད་བཟང་གོ་ཐལ། བདེ་མོ་བྱོས།་་
་་བདེ་མོ་བྱོས།་་
ཁོ་གཉིས་སླར་ཡང་ལམ་ལ་བཞུད་པ་དང་། མོ་ཐོ་གཉིས་པོ་ལམ་གཅིག་གི་སྣ་གཉིས་ལ་སོ་སོར་རྒྱུ་བཞིན། ཡུལ་ལྗོངས་ཀྱི་མཛེས་སྡུག་ཇེ་ཆེར་ནས་ཇེ་ཆེར་བསྐྱེད། ལུང་བའི་མཐའ་ལ་སྨུག་པ་སྲབ་མོ་ཞིག་གི་གཡོགས་འདུག་ལ། གཉན་པོ་ལུག་འཕན་གྱི་རྩེ་མོ་ལ་རྒོད་ཀྱི་གཤོག་པ་བསྒྱུར་བ་ལྟ་བུའི་སྤྲིན་ཕུང་ཞིག་དལ་བར་བསྐྱོད་ཀྱིན་འདུག་པ་ནི་ཁོང་གི་ཆིབས་བྱ་ཡིན་ནམ། གང་ལྟར། འདི་ནི་གསོན་ཤུགས་ཀྱིས་བསྟས་པའི་སོས་ཀའི་ཞོགས་པ་ཞིག་རེད།
རྒྱ་ཟླ་བཞི་བའི་ཚེས་དྲུག་ཉིན།
༄༅། །བྱེའུ་འགྲམ་ལྕགས་ཀྱིས་མོ་ཞུས་རྗེས་ཕྱིར་ལ་ལོག་གྲབས་བྱས། ཉི་མ་རི་ཁ་ནས་ནུབ་པའི་མཚམས་ལ། སྤྲིན་པ་སྔོ་ནག་དེ་དག་གི་མཐའ་ལ་གསེར་གྱི་ཁ་རྒྱན་སྤྲས་འདུག བྱེའུ་འགྲམ་ལྕགས་ཀྱིས་སེམས་ལ་དགའ་སྤྲོ་ཁོར་ཡོད། མཁན་པོ་སྟག་གྲུབ་ཀྱིས་ཁོ་ལ་ལམ་སྟོན་གསལ་བོ་བྱས་སོང་ཏེ། སྤྲིན་ལ་ཉི་འོད་འཕྲོས་པ་ཇི་བཞིན། ད་ལྟ་ཁོས་ཨ་མེས་ཀྱི་སྐྱ་བྲིས་དེ་དག་བཙོང་རྒྱུའི་སེམས་ཐག་ཆོད་སོང་ལ། མོ་ཊ་དཀྲུ་ས་ཞིག་ཕྱེས་ནས་ཚོང་བྱེད་པའི་འཆར་གཞི་དེའང་ལམ་ལ་འགྲོ་བའི་རྟེན་འབྲེལ་ཐོག་མ་འགྲིག་སོང་།
མཁན་པོ་སྟག་གྲུབ་སྒོ་ཁར་བཞེངས་འདུག ཁོས་བྱེའུ་འགྲམ་ལྕགས་ལ་སྐྱེལ་མ་བྱེད་བསམ་མོད། ཁོ་པའི་མོ་ཐོ་དེ་རྦད་ནས་འབར་མ་བྱུང་།
་་དགྲ་འདུལ། ཅི་རེད། མོ་ཐོ་མི་འབར་ནི་ཨེ་རེད།་་ མཁན་པོས་དེ་ལྟར་དྲིས། འོན་ཀྱང་ཁོང་གི་དྲི་བཞིན་པ་ནི་དོན་དག་གཞན་ཞིག་ཡིན་པ་འདྲ། ཁོ་རང་གིས་ཐག་ཆོད་མ་ཐུབ་པའི་དོན་དག་ཅིག་ཡིན་པ་འདྲ།
་་མོ་ཆག་འདི་འདི་འདྲ་ཡིན་རེད་ཀོ་་ བྱེའུ་འགྲམ་ལྕགས་མོ་ཐོ་ལས་བབ་སྟེ་ཕུར་རིང་ཕུད་པ་དང་། མོ་ཐོའི་གམ་ནས་མཛེར་མགོ་འགའ་ལ་ལག་པས་གཅུས་རྒྱབ། མཁན་པོ་སྒོ་འཐེམ་ནས་བབ་ཏེ་ལྟས་པ་དང་། སྐར་མ་གཅིག་ཙམ་འགོར་རྗེས་བྱེའུ་འགྲམ་ལྕགས་ཕྱིར་མོ་ཐོ་ལ་བཞོན་ཏེ་ཤེད་ཀྱིས་འགུལ་རྭ་ལ་རྡོག་དེད་བྱས། འོན་ཀྱང་འཕྲུལ་ཆག་དེ་ལ་གྲགས་འགུལ་ཅི་ཡང་མ་བྱུང་། དུས་འདི་མཚམས་ལ་མུན་ཡོངས་སུ་རུབ་སོང་།
་་ད་དོ་ནུབ་ཁྱོད་འགྲོ་རྒྱུ་རེད་མ་བྱུང་། ངས་ཁྱོད་ལ་ཉལ་ས་བཅའ། འདི་ན་བསྡོད་བཞོག་་ མཁན་པོས་དེ་ལྟར་གསུང་བ་དང་བྱེའུ་འགྲམ་ལྕགས་ལའང་ཐབས་གཞན་མེད།
་་དགོན་ནང་ནས་ཞག་འདུག་བྱས་ན་ཉེས་པ་ཕོག་ཨེ་འགྲོའམ།་་
་་སྐྱོན་ནི་མ་རེད། ངས་བསམ་ན་དེ་རིང་ཆོས་སྐྱོང་གིས་ཁྱོད་མངགས་ཀི་མི་འདུག་་ མཁན་པོའི་ཞལ་ལ་གསལ་ཁ་ཞིག་དོད།
ཁོང་གཉིས་ཀྱིས་ཉལ་ས་བཅའ་ཚར་རྗེས། དགོན་པའི་ཚོགས་འགྱེད་བྱས་པའི་ཐིག་པ་དེ་ནུབ་ཟས་ལ་ཟོས་པ་རེད།
་་འདི་སྤྱིར་ན་དཀོར་ཟས་རེད་མོད། དེ་རིང་ཁྱོད་ཆོས་སྐྱོང་སྲུང་མའི་མགྲོན་པོ་ཡིན་པས། འདི་ཁྱོས་སེམས་བདེ་བདེ་བྱས་ནས་ཟོས་དང་སྡིག་པ་མེད། ཧ་ཧ།་་
་་ཡ་ཡ་ཡ། ཆོས་སྐྱོང་སྲུང་མས་མགྲོན་ལ་བོས་ན་ལོས་ཟ་དང་ལོས་ཟ།་་ བྱེའུ་འགྲམ་ལྕགས་ཀྱིས་མཁན་པོའི་སྐད་ཆ་དེ་ཁ་མཚར་ལ་གོ་ཡོད་པ་རེད། འོན་ཀྱང་མཁན་པོའི་སྐད་ཆ་ལ་དོན་དེ་བས་གཟབ་པ་ཞིག་ཡོད།
བར་ལམ་ཞིག་ནས་མཁན་པོ་སྟག་གྲུབ་ཀྱིས་གཟབ་ནན་ངང་བྱེའུ་འགྲམ་ལྕགས་ལ་སྐད་ཆ་འདི་ལྟར་དྲིས་བྱུང་སྟེ།
་་ དགྲ་འདུལ།་་
་་ཨ་ལགས།་་
་་ཁྱོས་ང་ལ་བློ་བཅོལ་ཕོད་དམ།་་
་་མཁན་པོ་ཁྱེད་ཀྱིས་སྐད་ཆ་དེ་གང་ནས་གསུང་འོས་པ་རེད། ཁྱེད་མིན་པའི་སྐྱབས་ས་ང་ལ་མེད།་་
མཁན་པོས་ཅུང་ཙམ་ལ་བསམ་བློ་བྱས་པ་དང་། དེ་ནས།
་་ངས་ཁྱོད་ལ་དོན་ཆེན་ཞིག་བཅོལ་རྒྱུ་ཡོད། དེ་གྲུབ་སོང་ན་འུག་གཉིས་ལ་ཚེ་ཕྱི་མའི་བྲོ་ཁ་ཞིག་ཡོད། དེ་མ་འགྲུབ་ན་འུག་གཉིས་བཙོན་ལ་འགྲོ་དགོས་ཐུག་རྒྱུ་རེད།་་ བྱེའུ་འགྲམ་ལྕགས་ཀྱིས་དོན་དག་དེ་ཅི་ཡིན་དྲན་མི་ཐུབ་མོད། ཁོས་མཁན་པོ་ལ་ཡིད་ཆེས་ལྡོག་མེད་ཡོད་པས། དེ་དོན་དག་འགྲིག་པ་ཞིག་ཡིན་པའི་འདང་ཚོད་ཡོད།
་་མཁན་པོ་ཁྱོད་ཀྱིས་བཀའ་ཅི་ཡོད་བགོས་དང་རེད། ངའི་སྲོག་མགོ་བོས་ཁ་ལ་གཏད་ན་མི་ཤེས་མོད། དེ་མིན་ཁྱོད་ཀྱིས་ཅི་གསུང་སྒྲུབ་ངེས་ཡིན།་་
་་ཡ་ཡ། དེ་ན་ངས་ཁྱོད་ལ་བཤད།་་ ཁོང་གཉིས་ཀྱི་མགོ་བོ་ཕྱོགས་གཅིག་དུ་སྡུད་ཙམ་བྱས།
་་སྔོན་ཆད་དུས་འགྱུར་སྐབས་རྐུན་བཅོམ་གཏོར་གསུམ་ཤོར་མ་མྱོང་བའི་བལ་སྐུ་ལོཀེཤྭརའི་སྐུ་དང་། སྡེ་དགེའི་རྒྱལ་བོས་ཕུལ་བའི་སྒྲོན་སྐུ་སོགས་རྐུན་ལ་ཤོར་སོང་ཟིག ད་དུང་དེ་མིན་གྱི་སྐུ་གསུམ་ཡང་རྐུས་སོང་ཟིག འུག་གཉིས་ཀྱིས་དེ་ཕྱིར་ལ་ཨེ་ལོན་ལྟ་དགོས།་་
་་ཨ། ནམ་ཞིག་ལ། སུས་རྐུས་རེད།་་ བྱེའུ་འགྲམ་ལྕགས་ཀྱིས་སྐུ་དེ་དག་མཇལ་མ་ཐག་ཡིན།
་་དེ་སྐད་ཆ་རིང་པོ་རེད། རྗེས་མ་ཁྱོད་ཀྱིས་ཤེས་རྒྱུ་རེད། ད་ལྟ་དགོན་ནང་ལ་ཡོད་པ་དེ་དག་རྫུན་མ་རེད། རྐུན་མས་འདྲ་བཟོ་བྱས་པ་རེད།་་
་་ཨ།་་
་་དོ་ནུབ་འུག་གཉིས་ཀྱིས་སྐུ་དེ་དག་ས་ཆ་གཞན་ཞིག་ལ་ཞབས་ཞུ་བྱེད་འཇོག་དགོས། དེ་ནས་ཉེན་རྟོག་པ་སླེབས་ན་ལྷ་སྐུ་་དག་མ་དེ་དག་བརྩད་ཆོད་ཡོང་རྒྱུ་རེད།་་
་་ཁྱེད་ཀྱིས་ཅི་གསུང་ན་དེ་ཡིན།་་ དོན་དག་འདི་འདྲ་ཆེ་བོ་ཞིག་ལ་བྱེའུ་འགྲམ་ལྕགས་ཀྱིས་འདང་བརྒྱག་ག་ལ་ཤེས།
ཁོང་གཉིས་ཀྱིས་བགྲོ་གླེང་ཡུན་རིང་ལ་བྱས་མཐར། བྱེའུ་འགྲམ་ལྕགས་སོང་ནས་འགྲེམ་སྟོན་ཁང་གི་སྐུ་རྫུས་མ་དག་རྐུས་ནས་འཁྱེར་ཡོང་ཏེ་མཁན་པོ་སྟག་གྲུབ་ལ་སྤྲད། མཁན་པོས་དེ་དག་དགོན་པའི་འདུ་ཁང་གི་མཆོད་སྒམ་ཞིག་གི་ནང་དུ་སྦས། དེ་ལྟར་གྲུབ་རྗེས་མཚན་མོའི་དུས་ཚོད་གཉིས་པ་རེད་འདུག་ལ། ཁོང་གཉིས་ཕྱིར་གྲྭ་ཤག་ལ་སླེབས་པ་དང་། དུས་དེར་ཁ་བ་ཡང་མོ་ཞིག་ཟླ་འོད་ཀྱིས་ཕབ་པ་བཞིན་ས་ལ་བབ།
་་ད་ཅི་བྱེད་དགོས་རེད།་་ བྱེའུ་འགྲམ་ལྕགས་ཀྱིས་དེ་ལྟར་དྲིས།
་་དེ་ནས་སང་ཉིན་གནངས་ཉིན་ཞིག་ལ་ཉེན་རྟོག་པས་ཁྱོད་ལ་སྐད་ཆ་འདྲི་རྒྱུ་རེད། སྡུག་ན་ཁྱོད་བཀག་ཉར་བྱེད་ནའང་ཐང་། མི་ཁས་ཁྱོད་ལ་སྡང་ནི་རེད། འོན་ཀྱང་ཁྱོད་ཀྱིས་བསམ་དགོས་པ་ནི་ཁྱོད་ཀྱིས་ལྷ་སྐུ་རྐུས་མེད་པ་དེ་རེད། འུག་གཉིས་ཀྱིས་ལྷ་སྐུའི་བཞུགས་ས་བརྗེས་པ་ཙམ་རེད། ་་
་་ཨིམ།་་
་་ཉེན་རྟོག་པའི་བཀག་འདྲི་ལས་ཐར་ན། ཁྱོད་ཀྱིས་འཆར་གཞི་ལྟར་ཁྲུན་ཏུའུ་ལ་ཚོང་བྱེད་དུ་སོང་། ཁྱོས་མི་འདི་ལ་འབྲེལ་བ་བྱས་ཏེ་ཚོང་བྱེད་དགོས་རབས་ཤོད།་་ མཁན་པོ་སྟག་གྲུབ་ཀྱིས་བྱེའུ་འགྲམ་ལྕགས་ལ་པར་ཞིག་བསྟན་པ་དང་། པར་དེའི་ཐོག་ལ་མཁན་སྟག་གྲུབ་དང་ཝ་བླ་མ། ད་དུང་མི་གཞན་ཞིག་འདུག
་་འདིའི་མིང་ལ་ཀྲང་ཡཱང་ཟེར་རེད། ཁྲུན་ཏུའུའི་ཚོང་བ་ཞིག་རེད།་་
་་ཡ་ཡ། ཤེས་སོང་། ་་
ཁྱོད་ཁྲུན་ཏུའུ་ལ་འགྲོ་དུས། ཉེན་རྟོག་པ་ཁྱོད་ཀྱི་རྗེས་ནས་ལྐོག་ལྟར་ཐོན་ཡོང་རེད། ཁྱོད་ཀྱིས་ལྷ་སྐུ་མང་པོ་ཁྱེར་ཡོད་མདོག་ཟ་ཟུར་ཙམ་སྟོན་ནས་ཁོ་ཚོ་ཚོང་བ་འདིའི་རུ་ཐོག་ལ་ཁྲིད་ན་ལྷ་སྐུ་དག་མ་དེ་ལ་ཡོད་ཐག་ཆོད།་་
་་ཨིམ།་་
་་འུག་གཉིས་ཀྱིས་གསང་བརྡ་ཞིག་སྒྲིག་འཇོག དེ་ནས་ཁ་པར་རྒྱབ་ནས་འབྲེལ་བ་བྱེད།་་
་་རེད་ལགས།་་
་་དེ་ནས་ཉིན་གཅིག་ཞིག་ལ་ཁྱོད་ཀྱིས་ཀྲང་ཡཱང་བཙལ་ནས་སྐྱ་ཐིག་གི་རི་མོ་དེ་དག་བཙོང་དགོས་ཤོད། ཡིན་གཅིག་མིན་གཅིག་ཉེན་རྟོག་པའི་དོགས་པ་སློང་ཐུབ་དགོས། དེ་འདྲ་བྱས་ན་ཁོ་ཚོས་ཁྱོད་དང་ཀྲང་ཡཱང་གཉིས་འཛིན་ཐབས་བྱེད་པ་རེད་ལ། ཀྲང་ཡཱང་གི་ཚོང་ཁང་ནང་ཉེན་རྟོག་པས་བཤེར་ཞིབ་བྱས་ན་ལྷ་སྐུ་འཕུར་འགྲོ་ས་མེད། ་་
མཁན་པོ་སྟག་གྲུབ་ཀྱིས་ཐབས་ཤེས་དང་བརྒྱུད་རིམ་སོགས་རེ་རེ་བཞིན་ཞིབ་མོར་བཤད་ལ། བྱེའུ་འགྲམ་ལྕགས་ཀྱིས་དེ་དག་ནན་ཏན་གྱིས་སེམས་ལ་བཟུང་། ཁ་པར་འབྲེལ་སྐབས་ཀྱི་གསང་བརྡ་ཡང་བསྒྲིགས།
་་ གལ་ཏེ་འུག་གཉིས་ཀྱི་བསམ་ཐོག་ནས་མ་སོང་ན། ཁྱོད་ཀྱིས་ང་བཙོང་ཞིག ང་རང་བན་རྒན་མྱི་རྐྱང་ལ་ཕྱིར་བལྟས་བྱེད་ས་ཅི་ཡང་མེད། འོན་ཀྱང་ཁྱོད་ལ་བཟའ་འཁོར་བ་ཡོད་རེད། བཙོན་ལ་འགྲོ་མི་བབ།་་ ཁོང་གིས་དེ་ལྟར་གསུང་བཞིན་ཐལ་མོ་སྦྱར་ནས་གསོལ་བ་བཏབ།
་་དོན་འདི་གྲུབ་རྒྱུ་རེད། ལྷ་མཁའ་འགྲོ་ཆོས་སྐྱོང་སྲུང་མས་གདོང་གྲོགས་ཡོད་ན། འུག་གཉིས་གནས་ཚུལ་དེ་འདྲ་ལ་ལྷུང་གི་མ་རེད། མཁན་ཁྱེད་ཀྱིས་ང་ལ་སྐྱབས་འགྲོ་མ་བརྗེད་ལགས།་་
མཁན་པོ་སྟག་གྲུབ་ཀྱིས་ཕྱག་གཡས་བྱེའུ་འགྲམ་ལྕགས་ཀྱི་མགོ་ལ་བཞག་ཏེ་གསོལ་བ་མང་པོ་བྱས་སོང་ལ། གསོལ་བ་བཏབ་རྗེས་ཁོང་གིས་བྱེའུ་འགྲམ་ལྕགས་ལ་བཤད་དོན།
་་གསོལ་བ་འདི་དག་ང་ལ་ནུས་མཐུ་ཡོད་པས་ཁྱོད་སྐྱོབ་ཐུབ་པ་བཤད་ཀྱིན་མེད། འོན་ཀྱང་འདི་སྙིང་ཁུང་རུས་པའི་སྟེང་གི་གསོལ་བ་ལྷད་མེད་ཡིན་པས། ཁྱོད་ལ་མགོན་སྐྱོབ་བྱེད་པའི་ལྷ་ཞིག་ཁོར་ངེས་རེད།་་
་་ལགས་སོ།་་
དེ་ནུབ། བྱེའུ་འགྲམ་ལྕགས་ལ་གཉིད་མ་འཁོར། མཁན་པོ་སྟག་གྲུབ་ཀྱང་གཟིམ་མ་ཐུབ། ཁོང་གཉིས་ཀྱིས་མིག་གཅེར་ནས་འདང་འཇག་སྣ་ཚོགས་བྱས་ནས་ཉིན་མོ་ཤར་བར་སྒུག མཆོད་ཁྲིའི་སྟེང་གི་མར་མེ་ནི་གད་རྒྱངས་དང་འགྲོགས་ནས་གར་ལ་རོལ་བའི་ཆོས་སྐྱོང་ལྟར། མཚན་གང་བོར་ལྡམ་ལྡེམ་མ་ཆད། །
བྱེའུ་འགྲམ་ལྕགས་ཀྱི་གཏམ་གབ་རྩེད་ཅེས་པ་རྫོགས་སོ། ། ། །

རྩོམ་སྒྲིག་པ། དབང་མོ།
(མཆོད་མེའི་པར་དབང་གཞན་གྱིས་དགོལ་མི་རུང)



རྩོམ་ཁུངས། ངེད་དྲ་བ།
