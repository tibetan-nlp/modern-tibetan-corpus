ས་བུ་ཆེའི་བརྩམས་སྒྲུང་གསར་བ། ཨ་བྲ་རྔོན་པ།
ས་བུ་ཆེ།

༄༅། །བུ་ཡུག་ལྷོད་རྗེས། ཕ་བུ་གཉིས་ཁ་བས་ཡོངས་སུ་བཀབ་པའི་ཐང་ཆེན་དེའི་ངོགས་ནས་འགྲོ་བཞིན་ཡོད་པ་གཟོད་ནས་མཐོང་ཐུབ། ཨ་ཕས་ཆོན་ནག་ཅན་གྱི་སློག་པ་ཞིག་གྱོན་ཞིང་ཁྲ་རིང་ཞིག་རྒྱབ་ལ་ཁུར་ནས་མདུན་དུ་འགྲོ་བཞིན་པ་དང་། ཁོའི་གོམ་ཞེང་ཆེན་པོའི་རྐང་རྗེས་དེའི་ནང་ལ་ཨ་བུས་གོམ་པ་ནན་ཏན་གྱིས་བརྫིས་ཏེ་རྗེས་ནས་འབྲངས་བཞིན་ཡོད། ཨ་བུས་ཀྱང་སློག་པ་ཞིག་གྱོན་ཡོད། འོན་ཀྱང་ཁོ་ལ་མེ་མདའ་མེད། སྣབས་སྐྱ་ར་ཞིག་ཁོའི་སྣ་སྒོ་ལས་བུད་ཙམ་བྱས་ཏེ་ཡང་ཡར་ལ་ལྡོག་འགྲོ་བ་དང་། སླར་ཡང་ཡ་མཆུ་བར་ཏུ་དྲུད་ཚེ་ན། སྣ་ཡི་རྔུབ་སྒྲ་ཞིག་དང་བཅས་ཏེ་ཕྱིར་ལྡོག་འགྲོ་བ་རེད། འོན་ཀྱང་ཨ་བུའི་ཕུ་རིང་ནི་ཁོའི་ལག་པ་ལས་ཀྱང་རིང་བས། སྣབས་རྟུག་ཕྱི་ཐབས་མེད་ལ། ཁོས་ཀྱང་གྲང་ལྷགས་འདི་འདྲ་ཞིག་གི་ཁྲོད་ནས་ལག་པ་འགུལ་ག་ལ་མོས།
བྱང་ཐང་འདི་ཅི་འདྲའི་ཆེ་བ་ལ། ཁ་བ་ཡང་མིག་ལ་ཤིན་ཏུ་འཚེ། ལྟས་ཚོད་ལ། ཨ་ཕའི་མིག་གཉིས་བཙུམ་འདུག་ཟེར་ཆོག ཁོའི་ཕྱེས་མ་ཕྱེས་ཀྱི་མིག་ལྤགས་བར་ནས་ལམ་ཐིག་འཛིན་དགོས་མོད། ཟུར་ཟ་ཆེན་པོ་ཞིག་ལ། ཁོང་གཉིས་ཀྱི་བགྲོད་ལམ་ལ་འོད་སྣང་གིས་ཁེངས་མོད་མཐོང་ལམ་ལ་ཅི་ཡང་མེད། ཁོང་གཉིས་ཀྱི་གོམ་ཁ་ནི་དཀར་གཙང་གི་གསར་གཏོད་རེ་རེ་ཡིན་མོད། གསར་གཏོད་འདིས་ཁོ་གཉིས་གང་ལ་ཁྲིད་འགྲོ་མིན་སུས་ཀྱང་མི་ཤེས།
་་ རྗེས་ཨེ་ཆོད་ཀི ་་ ཨ་ཕས་འགྲོ་མཚམས་བཞག་སྟེ་མདུན་གྱི་རི་བོ་མཐོ་ཤོས་དེ་ལ་ལྟ་བཞིན་དེ་ལྟར་དྲིས། ཁོས་མདུན་གྱི་རི་བོ་དེ་མིག་རྟགས་ལ་བླངས་ནས་ལམ་ཕྱོགས་བསྐྱར་ནན་བྱས་པ་རེད། གོམས་པ་གསུམ་གྱི་འཕྲོས་ནས་ཨ་བུ་ཨ་ཕའི་གམ་ལ་སླེབས་པ་དང་།
་་ ཆོད་ཀི ་་ ཁོས་ཨ་ཕ་ལ་ལན་བཏབ།
་་ ཡོས་རེད། ཡོས་གནམ་གྱི་ཀ་བ་རེད། ་་ ཨ་ཕོས་མཛུབ་མོ་རི་བོ་ལ་བཙུགས་ནས་ངོ་སྤྲད་བྱས། ཨ་བུའི་མིག་ཀྱང་སེན་ཁ་ཙམ་ལས་ཕྱེ་ཐུབ་ཀྱིན་མི་འདུག་མོད། ཁོས་ཨ་ཕའི་སྟོན་ཕྱོགས་ལ་གཟབ་གཟབ་བྱས་ནས་ལྟ་སྐབས། རི་བོ་ཆེས་ཆེ་བོ་ཆེ་བོ་དེ་ངོ་མ་གནམ་གྱི་ཀ་བ་ལྟར་འགྱིང་འདུག རི་བོ་དེའི་ཉིན་སྲིབ་ལ་ད་དུང་དམར་རྗེན་དུ་ལུས་པའི་བྲག་རྡོ་གངས་ཀྱིས་མ་གཡོགས་པ་མཐོང་རྒྱུ་འདུག་པས། གནམ་སྔོན་མོ་དང་ས་གཞི་དཀར་པོའི་བར་ལ་རི་བོ་འདི་ལས་གསོན་ཉམས་ལྡན་པ་ཞིག་མི་འདུག ཨ་བུའི་སེམས་ལ། གལ་ཏེ་གནམ་གྱི་ཀ་བ་འདིའི་རྩེ་མོར་འགོས་པ་ཡིན་ན། ཅི་ཞིག་མཐོང་གི་ཡིན་ནམ་དྲན།
ཨ་ཕས་མགོ་བོ་ཕྱིར་འཁོར་གྱི་ལྟ་ལན་ཞིག་ནས་བུའི་སྣ་སྒོར་གྲང་ངར་གྱིས་དཀག་པའི་སྣབས་མཐོང་སོང་། ཁོས་དེ་མ་ཐག་ལག་མགོ་ཡར་བཀྱགས་ནས་ཕུ་ཐུང་ལྷོད་ལྷོད་ཅིག་བྱས་རྗེས་མཐེ་བོང་དང་གོང་མཛུག་གཉིས་ཀྱི་བར་ནས་སྣབས་གོག་ཤེད་ཀྱིས་ཕྱིས་ཏེ་སྣབས་རོ་རང་གི་སྒ་ལེན་སྟེང་ལ་བགོས།
་་ ཨ་ཕ། འུག་གཉིས་ཀ་རིའི་རྩེ་ལ་འཛེག་དགོས་ནི་ཨེ་རེད། ་་
་་ དེ་རིང་འགོ་ནི་མ་རེད། ཉིན་གཅིག་ཞིག་ལ་འུ་གཉིས་འགོ་ཨ། ་་
་་ འོ ་་
་་ ད་འགྲོ ་་
ཁོང་གཉིས་ཡང་སྔ་གཞུག་བྱས་ནས་ལམ་ལ་ཞུགས་པ་དང་། ཉི་འོད་ཀྱི་དྲོད་སྣང་སྔོན་ལས་ཆེ་ཙམ་འགྱུར་འདུག ཨ་བུས་གོམ་པ་རེ་ནོན་རྗེས་མགོ་བོ་ཡར་བཀྱགས་ཙམ་རེ་བྱས་ནས་གནམ་གྱི་ཀ་བ་ལ་ལྟས། གནམ་གྱི་ཀ་བ་ནི་ཤིན་ཏེ་ཉེ་ས་ཞིག་ན་འདུག་སྟེ་ཨ་བུས་རི་ཤོད་ཀྱི་ཁ་བའི་བརྩེགས་རིམ་དང་རི་སྐེད་ཀྱི་བྲག་གི་ཐེམ་རྐས་མཐོང་ཐུབ་པ་མ་ཟད། སྨུག་པ་ལང་ལིང་གིས་བཏུམས་པའི་རི་རྩེའི་རྣམ་པ་ཡང་འཆར་ཡན་བྱེད་ཆོག་གི་འདུག འོན་ཀྱང་ཁོ་ནམ་ཞིག་ལ་རི་རྩེར་དངོས་སུ་འགོ་ཐུབ་བམ། ཁོས་ལྷམ་ཡུའི་ནང་ཏུ་ལྷུང་བའི་ཁ་བའི་གྲང་ངར་དེ་བརྗེད་ནས་འཆར་ཡན་བྱས། དེའི་ལ་ཁ་ནས་བུད་དེ་རྒྱང་ལྟ་བྱས་ན་ངེད་ཚང་གི་རུ་གཞིས་མཐོང་གི་ཡིན་ནམ། ཕལ་ཆེར་མཐོང་གི་རེད། ཨ་མེས་ཀྱིས་བཤད་སྲོལ་ལ་ཀ་རིའི་སྒང་ནས་ཡར་ལ་ལྟ་སྐབས། པོ་ཏ་ལའི་གསེར་འོད་ཀྱང་ལམ་ལམ་ཏུ་མཐོང་གི་རེད་ཟེར། མར་ལ་བལྟས་ན་ཨ་མྱེས་རྨ་ཆེན་གྱི་དངུལ་འོད་འཁྱུག་འཁྱུག་དེའང་མཐོང་གི་རེད་ཟེར་ན། ངེད་ཚང་གི་སྦྲ་དང་དུ་བ་མཐོང་ཐུབ་རྒྱུ་ལོས་ཡིན། འོན་ཀྱང་ངས་རྒྱང་ཤེལ་ཞིག་ཁུར་དགོས། ན་ནིང་ཨ་ཁུ་བན་ཁོས་སྐེ་ལ་ཡོད་པའི་རྒྱང་ཤེལ་དེ་འདྲ་ཞིག་ཡོད་དགོས། ཁོས་དེ་ལྟར་འདྲ་མིན་དྲན་བཞིན་ཨ་ཕའི་རྗེས་སུ་སྙེག
ཇ་ཡུན་ལྔ་དྲུག་ཞིག་གི་རྗེས་སུ། ཁོང་གཉིས་ཀྱི་རྐང་འོག་གི་ཁ་བ་ཇེ་སྲབ་ནས་ཇེ་སྲབ་ལ་གྱུར་ཏེ་ད་ལྟ་ཕྱི་རྟིང་དམན་ཙམ་ལས་མི་འདུག དེ་ནས་ཡང་ཇ་ཡུན་གཅིག་ཙམ་སོང་དུས། ཁོ་གཉིས་སྒང་ཁ་ཞིག་ལ་སླེབས་པ་དང་། སྒང་ཁ་ནས་ཐུར་ལ་ལྟ་དུས། ཆུ་བོ་ཆེན་པོ་ཞིག་གི་གཞུང་མཐོང་གིན་འདུག ཆུ་བོ་དེ་ནི་དབྱར་ཆུ་ལྟར་འུར་གྱིས་སྤྲོས་མེད་ལ་ཤིན་ཏུ་འཁྱག་པའི་སྔོ་མདོག་ཞིག་འཇམ་ཐིང་ངེར་བཞུད་ཀྱིན་འདུག་ཅིང་དར་ལེབ་རེ་རེ་ཡང་གཅིག་རྗེས་གཅིག་གིས་དེད་ནས་ཐག་རིང་ལ་འགྲོ་བཞིན་འདུག དར་ལེབ་ལ་གསོན་ཤུགས་ཅི་ཡང་མེད། ཁོ་ཚོ་ནི་ཆུ་ཁར་ཕྱིང་བའི་རོ་ལྟར། ལས་གར་སོང་གིས་ཁྲིད་ནས་འགྲོ་ལ་མཐར་རྒྱང་རིང་གི་ཡུལ་གྲུ་ཞིག་ནས་ཡལ་མེད་ཏུ་འགྱུར་རྒྱུ་རེད། དར་ལེབ་དང་མི་འདྲ་བར། ཆུ་གཞུང་གི་འགྲམ་གཉིས་ལ་གསོན་ཤུགས་དབུགས་མགོ་ཙམ་ཐོན་འདུག་སྟེ། ཁུག་དང་ཁུག་བྱས་པའི་ས་ནག་གི་དབུས་ན་ཨ་བྲ་མང་པོ་འདུས་ནས་རུ་བཟུང་འདུག ས་ཁུག་འདི་ནས་ས་ཁུག་གཞན་ལ་རུ་བཤེར་བྱེད་མཁན་གྱི་ཨ་བྲའང་འདུག
་་ ད་མི་འཁྱག་གི་ཡིན་ན། ་་ ཨ་ཕས་ཨ་བུ་ལ་དེ་ལྟར་བཤད། ཁོས་མིག་གིས་སྔར་བཞིན་རྒྱང་རིང་ལ་ལྟས་འདུག་སྟེ། ཕྲག་མགོའི་མེ་མདའ་སྲ་སྲ་ཞིག་བྱས་ཏེ་ལག་པ་གཡོན་པ་རྒྱབ་ཏུ་བཟེད། རྐང་འོག་གི་ས་ལ་ནེམ་གཤིས་ཤིག་ལྡན། ཨ་བུ་ཁ་བས་མ་གནོན་པའི་ཕ་བོང་ཞིག་གི་སྟེང་ལ་བུད་ནས་རྐང་མགོའི་ཁ་བ་དག་བརྡབ།
་་ ཤོག་ག ་་
ཨ་བུས་ཡར་གོམ་མགྱོགས་གཉིས་སྤོས་ནས་ཨ་ཕའི་ལག་མགོར་འཇུས་པ་ན་ཨ་ཕས་གོམ་ཁ་བླངས། སྒང་སྲིབ་ནས་ཐུར་ཏུ་འབབ་སྐབས་ཁ་བ་སླར་ཡང་མཐུག་པོར་ཆགས་ཡོད། ཁོང་གཉིས་མཉམ་བཤིབས་བྱས་ཏེ་མར་བབ་པ་ན། ཨ་ཕའི་ལུས་པོ་ལྗིད་པས་འགྱེལ་ལ་ཁད་ཐེངས་མང་བྱས། དེ་སྐབས་ཨ་བུ་ནི་ཨ་ཕའི་ལག་རྟེན་ལྟ་བུར་འགྱུར་ནས་སྲ་སྲ་བྱེད་ཀྱིན་འདུག དེ་ལྟར་གཅིག་གིས་གཅིག་ལ་རྟེན་ནས་ཕ་བུ་གཉིས་མགོ་ཐོན་ངང་གཞུང་ལ་བབ།
གཞུང་འདི་ནི་རུ་བའི་མཚེར་ས་ལས་དྲོད་ཙམ་འདུག རུ་བའི་མཚེར་ས་ཆགས་ཡུལ་ལ་ཨ་ཕྱི་ཐང་ཟེར། ཨ་ཕྱི་ཐང་ནི་ཨ་ཕྱི་རྒན་པ་ཞིག་དང་འདྲ་བར་རྗེས་སུ་མ་ཆོད་པར་དཀར་ལེབ་སེ་ལུས་འདུག་ཡོད་པས་རེད། ཨ་ཕྱི་ཐང་ནི་སྟོན་ས་རེད། སྔ་སྲོལ་ཡིན་ན་ནམ་ཟླ་འདིའི་ཚོད་ལ་རུ་བ་དག་དགུན་སར་བབ་ཚར་ཡོད་རེད་མོད། དེང་སང་འབྲོག་མཚེར་བརྗེ་སྤོ་ལ་གསར་བརྗེས་བྱས་ཡོད་པས་སྔ་སྲོལ་ལྟར་འདུག་གར་བསམ་འགྲོ་གར་ཡངས་མིན། ཟླ་བ་གཉིས་ཀྱི་སྔོན་ནས་ཁ་བ་ཉིན་མཚན་མེད་པར་བབ་པས། རུ་རོགས་ཐམས་ཅད་ཀྱི་ཟོག་ལུག་ཤི་བ་མ་ཟད། འབུད་ལྕི་ཡང་ཆད་པ་རེད། དུད་ཚང་བཅུ་གསུམ་པོས་ཐོག་མར་ཟོག་ལུག་གི་ཤི་ཤ་ཟོས་ནས་རུས་པ་མེ་ལ་བུས། འོན་ཀྱང་ཁ་བ་འབབ་མཚམས་ད་དུང་མ་བཞག དེ་ནས་ཟླ་གཅིག་གི་སྔོན་ཙམ་ནས་རུས་པ་དང་ཤ་ཡང་ཟད། ཟ་ཆོག་པ་ཐམས་ཅད་ཟོས་ཚར་རྗེས་ད་ལྟ་ཆུ་འཁྱག་འཐུང་ནས་ཉི་མ་གསུམ་བཞི་འདས་ཟིན། འོན་ཀྱང་ཁ་བ་ད་དུང་འབབ་མཚམས་མ་བཞག་ལ། བུ་ཡུག་གི་འཕྲོད་ནས་སྦྲ་ཕབ་ནས་རུ་སྤོ་དགོས་ན་ཤིན་ཏུ་དཀའ། ཁལ་འགེལ་ས་ཡང་མེད། སྦྲ་མེད་ན་དགུན་དུས་ཅི་ལྟར་ཐུབ། ཡིན་ནའང་བཟའ་སྤུས་དག་པའི་དུད་ཚང་ཁ་ཤས་ནི་རང་མགོ་གང་ཐོན་བྱས་ནས་མགོ་སྦྲ་སྐྱུར་ནས་བུད་སོང་། ཁ་སང་རུ་རོགས་ཚང་གི་བཟའ་དཔོན་མགར་བ་དེའང་ཚེ་ལས་འདས། ཤུལ་ཏུ་ཡུགས་མོ་མ་སྨད་གཉིས་ལྷག་ཡོད་པ་རེད། ད་ལྟ་ཨ་ཕས་རུ་སྤོ་བསམ་ཡང་རུ་རོགས་སྐྱུར་རྒྱུ་ཡོད་མ་རེད། འོན་ཀྱང་རེ་བ་ཅུང་ཙམ་ཡོད་པ་ནི། གདང་ནུབ་ནས་བཟུང་ཁ་བ་འབབ་མཚམས་བཞག་སོང་། དེ་བས་དེ་རིང་། ཕ་བུ་གཉིས་སྔ་མོ་ལངས་ཏེ་ཀ་ཆུའི་ལུང་པར་ཨ་བྲ་རྔོན་སར་ཡོང་བ་རེད། ཨ་ཕས་ཉི་མ་གཅིག་གཉིས་ལ་གནམ་འདི་ལྟར་དྭངས་ན་ཁོ་ཚོའི་རུའང་ཆུ་གཞུང་ལ་སྤོ་ཐུབ་ཀི་བསམ་ཡོད།
ས་ནག་ཁུག་གི་ཨ་བྲ་ཚོས་མ་བོས་པའི་མགྲོན་པོ་འདི་གཉིས་ཚོར་ཡོད་ཚོད་རེད་མོད་ཁོ་ཚོས་མགྲོན་པོ་དེ་བཀྲ་མི་ཤིས་པ་ཞིག་ཡིན་མིན་ཅི་ལ་ཤེས། འགའ་རེས་ཅི་ཞིག་འཆའ་བཞིན་ཙི་པི་ཙི་པི་ཞེས་ནས་ལྐོག་གཏམ་བྱེད་བཞིན་འདུག་ལ། འགའ་རེས་དཀྲོགས་དཀྲོགས་བྱས་ནས་རྒྱང་ལྟ་བྱེད་བཞིན་འདུག སྙིང་ཆུང་བའི་ཨ་བྲ་འགའ་ཤས་ཀྱིས་ནི་ལུས་ཕྱེད་ཁུང་བུའི་ནང་འཛུལ་ཚར་འདུག་ལ། རྣ་མིག་སངས་སངས་བྱས་ནས་ཛ་དྲག་གི་དུས་འགྱུར་ཞིག་ལ་སྒུག་ནས་བསྡད་ཡོད་པ་འདྲ།
་་ ད་འདི་ནས་ཡིན་ཨ། ་་ ཨ་ཕ་འགྲོ་མཚམས་བཞག་ནས་མིག་ལ་ལག་པས་བྱིལ་བྱིལ་ཞིག་བྱས། ཨ་བུ་དེའང་གམ་ཏུ་ལངས་ནས་ཨ་བྲ་དག་ལ་ཧ་ལས། ཧ་ལས་ཟེར་ན། དེ་སྔོན་ཨ་བུས་ཨ་བྲ་མཐོང་མྱོང་མེད་པས་མ་རེད། འོན་ཀྱང་གངས་ཐང་གི་དཀྱིལ་དུ་ཚོགས་པའི་ཨ་བྲ་འདི་དག་ནི་སྔོན་ཆད་ཀྱི་ཨ་བྲ་དང་མི་འདྲ་བ་ཞིག་རེད། ཨ་བྲ་འདི་དག་ནི་བསྐལ་བ་འགྱུར་རྗེས་ཀྱི་ཁོ་ཚོའི་ཤོག་ཁ་དེ་ལ་འདྲ་འདུག་བསམ། ལྟོས་དང་། ཨ་བྲ་དག་ཀྱང་བཀྲེས་ལྟོགས་ཀྱིས་འཇིགས་ནས་རྩྭ་ལྡུམ་དང་ས་ནག་ལག་མཐིལ་ཙམ་ལ་བསྟེན་ནས་མ་ཤི་ཙམ་ཡོད། ཨ་བྲ་དང་ཨ་བྲ་དག་གིས་ལྐོག་བཤད་བྱེད་པ་ནི། མཚན་མོའི་མར་མེའི་འོག་ནས་ཨ་མེས་དང་ཁོའི་གྲོགས་པོ་དག་གིས་མ་ཎི་ལྐོག་འདོན་བྱེད་པ་ལ་ཅིས་མི་འདྲ། ད་དུང་། མགོ་བོ་ས་དོང་གི་ཁ་ནས་ཡར་མར་འཁྱུག་མཁན་དེ་ལ་ལྟོས་དང་། དེ་ནི་དམར་སྲུང་བའི་གོམ་སྒྲ་ལ་སྐྲག་ནས་སྙིང་ཁ་གནམ་ལ་གཏགས་པའི་འབྲོག་བདག་ཞིག་མ་ཡིན་ནམ། ཨ་བུས་དེ་ལྟར་དྲན་པ་ན། ཁོས་སེམས་ལ་ཨ་བྲ་གསོད་མི་ཐེབ་པའི་སྙིང་རྗེ་ཞིག་ངང་གིས་སྐྱེས་བྱུང་།
་་ ཨ་ཕ། ་་
ཨ་ཕ་ད་ལྟ་ས་ཐོག་ལ་ཉལ་ནས་བོས་མཆུ་ཨ་བྲའི་ཕྱོགས་ལ་ཚད་ནས་འདུག
་་ཨ་ཕ། ་་
་་ ཤུ། མར་སྡོད། ་་
ཨ་བུས་ཨ་ཕའི་བཀའ་ལྟར་གམ་ཏུ་རྐང་འཇམ་ལག་འཇམ་བྱས་ནས་ཉལ། ཁོས་སླར་ཡང་།
་་ ཨ་ཕ། ཨ་བྲ་མ་གསད་ན་ཆོག་གི་མ་རེད་དམ། ་་ ཁོས་མིག་གིས་ཨ་བྲ་ཆུང་ཆུང་ཞིག་ཡོད་པ་དེར་ལྟ་བཞིན་དྲིས།
ཨ་ཕས་ཀམ་པའི་སྟེང་ལ་གནན་པའི་མཛུབ་མོ་ཕྱིར་བླངས་ནས་ཨ་བུ་ལ་བལྟས་པ་དང་། ཡུན་རིང་ཙམ་ལ་སྐད་ཆ་བཤད་རྒྱུ་མ་བྱུང་། ཁོས་ཨ་བུའི་མིག་མཐའ་ལ་འོད་དུ་འཚེར་བའི་མཆི་མ་ཞིག་འཁོར་ནས་ཡོད་པ་གསལ་བོ་མཐོང་ལ། ཁོས་ཨ་བུའི་སེམས་ནང་ལ་ཅི་ཞིག་དྲན་གྱིན་ཡོད་པའང་གསལ་བོ་ཤེས། ཁོའི་ཤ་ཁྲག་ལས་ཆད་པའི་ཚེ་སྲོག་ཞིག་ཡིན་པས་ཁོས་ཨ་བུ་འདི་ལ་རང་ལྟར་གསལ།
་་ ཨ་ཕའི་གཅེས་ལོ། དེ་རིང་འུག་གཉིས་ཀྱིས་སྙིང་རྗེ་ཤོར་ས་ཡོད་མ་རེད་ཨ། ་་ ཁོས་དེ་ལྟར་ལྗིད་པོ་ཞིག་བཤད་ནས་སླར་ཡང་བོས་ཁ་གཟབ་གཟབ་བྱས།
ཨ་བྲ་འདི་དག་ང་ཚོའི་རུ་བ་ལ་ཅིས་མི་འདྲ། ཨ་བུས་སླར་ཡང་དེ་ལྟར་དྲན། འོན་ཀྱང་ཨ་ཕའི་བཤད་པ་བདེན་ཀི་རེད། དེ་རིང་སྙིང་རྗེ་ཤོར་ས་ཡོད་མ་རེད། ཨ་མ་དང་ཨ་མེས། ནུ་མོ་ཆེ་ཆུང་གཉིས་བཅས་བཟའ་མི་གང་པོས་ཆུ་འཁྱག་ཟས་སུ་བྱས་ནས་ཉིན་གསུམ་རེད། རུ་རོགས་ཀྱི་མགར་བ་མུ་གེས་ཤི་མ་ཐག་རེད། ཤུལ་ལ་ཨ་ནེ་དེ་དང་ཞི་མོ་ནུ་མ་མ་ཆད་པ་ཞིག་བཞག་ཡོད། དུས་ཚོད་འདིའི་ནང་ལ། ཁྱིམ་མི་དང་རི་རོགས་ཀྱི་སྲོག་མགོ་ལས་རྩ་ཆེ་བ་ཞིག་གང་ན་ཡོད། ང་ནི་སྐྱེས་པ་ཕོ་ཞིག་ཡིན། གལ་ཏེ་ཁྱིམ་མི་དག་མུག་ཤི་ཤོར་མ་ཐེབས་པ་ཡིན་ན། ཚེ་རྗེས་མ་དམྱལ་བར་འགྲོ་དགོས་རུང་ཕྱིར་བསྐྱེད་བྱེད་ས་ཅི་ཡོད། ཨ་བུས་དེ་ལྟར་སེམས་སྐབས། ཨ་ཕས་ཀམ་པ་དང་པོ་གནན་པ་རེད།
་་ པགའུའུའུའུའུའུའུའུའུའུའུའུའུའུའུའུ ་་ ལྷིང་འཇག་གི་གནམ་སའི་བར་ནས་བོས་སྐད་དེ་རྒྱང་རིང་རྒྱང་རིང་ཞིག་ཏུ་མཆེད་པ་དང་། ཆེས་ཉེ་ས་ན་ཡོད་པའི་ཨ་བྲ་དེ་རྡུལ་འཚུབ་ཞིག་གི་ཁྲོད་དུ་འགྱེལ། གཞན་དག་འདྲོགས་སྟེ་འཁྱུག་རྒྱུགས་ཤིག་བྱས་མོད། བོས་སྐད་ཡལ་ནས་ལྷིང་འཇགས་བསླར་ཡང་ཤར་ཚེ། ཨ་བྲ་དག་དེ་གར་བསྡད་ནས་དོན་དག་ཅི་ཞིག་བྱུང་ཡོད་པར་བརྟག་དཔྱད་བྱེད་བཞིན་འདུག ཁོ་ཚོ་གཉིས་གཉིས་གསུམ་གསུམ་ཚོ་ཚོ་བྱས་ནས་གྲོས་མོལ་བྱས་པ་ཡིན་མོད། སུས་ཀྱང་མགོ་བོ་སྒུར་ནས་ཉེ་སར་ལྟ་མ་ཤེས་པས། མདུན་ནས་ཨ་བྲ་ཞིག་རོ་ལ་འགྱུར་ཡོད་པ་སུས་ཀྱང་མ་མཐོང་། ཁོ་ཚོའི་ནང་གི་འགོ་བ་ལྟ་བུ་དག་གིས་ད་དུང་མགོ་བོ་དཀྲོགས་དཀྲོགས་བྱས་ནས་རྒྱང་ལྟ་བྱེད་བཞིན་འདུག
ཨ་བུའི་སེམས་ལ། ཨོཾ་མ་ཎི་པད་མེ་ཧཱུཾ༔ ཨ་བྲ་འདི་ཚེ་རྗེས་མ་གཞན་ལག་ཏུ་འགྲོ་མི་དགོས་པར་ཤོག དེ་རིང་ངས་ཁྱོད་ཀྱི་ཤ་འཁྱེར་ནས་ཁྱིམ་མི་རུ་རོགས་སྐྱོབ་རྒྱུ་ཡིན། ཁྱོད་ཀྱི་སྲོག་གཅིག་གིས་ངེད་ཀྱི་སྲོག་བརྒྱད་དགུ་ཞིག་ཉོ་རྒྱུ་ཡིན། འོན་ཀྱང་ངས་ཚེ་འདི་ཕྱི་གང་ནས་ཡིན་ཡང་ཁྱོད་ལ་སྲོག་ལན་མཇལ་ངེས། ཉི་མ་གཉིས་གསུམ་ཞིག་ནས་ང་ཚོའི་ལུས་སྟོབས་ཁྱོད་ཀྱིས་གསོས་ཏེ་རུ་སྤར་ཐུབ་རྒྱུ་རེད། དེ་དུས་ངས་ཁྱོད་ལ་མ་ཎི་མང་པོ་བསོགས་ཡོང་བསམ།
་་ པགའུའུའུའུའུའུའུའུའུའུའུའུའུའུའུའུ ་་ ཨ་ཕས་བོས་ཁ་གཏད་སའི་ཨ་བྲ་གཞན་དེ་སླར་ཡང་ས་ལ་འགྱེལ། དེ་ནི་ཨ་བྲ་གསུམ་དང་མཉམ་ཏུ་ལངས་ཡོད་པའི་ཨ་བྲའི་འགོ་བ་ཞིག་རེད། ཨ་བྲ་གཞན་དག་གིས་ད་རེབ་མིག་སྔོན་ནས་རང་གི་འགོ་བ་ས་ལ་འགྱེལ་བ་མཐོང་པས། གནམ་རྡིབ་ས་འགུལ་གྱི་གོད་ཆགས་ཤིག་ཁོ་ཚོའི་སྟེང་ལ་ལྷུང་ཡོད་པ་ཧར་གྱིས་ཚོར་ཏེ་འུར་བཞིན་ཕར་བྲོས་ཚུར་བྲོས་བྱས། དངངས་ཚུབ་ཀྱི་འོག་ནས་འགའ་རེ་ཁུང་བུར་འཛུལ་ནོར་བྱས་སོང་བས། སླར་ཡང་དོང་ཁ་ལས་བུད་དེ་དོང་གཞན་ཞིག་ཏུ་འཛུལ་བཞིན་འདུག འགའ་རེས་ད་དུང་དོང་སྒོ་གང་ཡང་མ་རྙེད་པར་འཇིགས་སྐྲག་གིས་དེད་ནས་ཕར་འདུར་ཚུར་འདུར་བྱེད་བཞིན་འདུག ད་དུང་གཅིག་ནི་སྐྲག་སྟེ་ལག་ཏུ་ལྡུམ་བུ་ཞིག་བཟུང་ནས་ས་དེ་ན་འགུལ་རྒྱུ་མེད་པར་ཧང་འདུག
ཨ་བུའི་སེམས་ལ། ཤི་ཟེར་བ་དེ་ཅི་འདྲ་ཡིན་ནམ། ཚང་མ་ཤི་རྒྱུར་བསྐྲག་མོད་ཤི་རྒྱུ་ལ་གཟུར་ཐབས་ནི་མི་འདུག ཁོའི་མིག་ལམ་ལ་མགར་བའི་རོའི་རྣམ་པ་ཤར། མགར་བ་ཤི་དུས་ཁ་གདང་ནས་འདུག བཤད་སྲོལ་ལ་ཤི་ཁར་འཁྲུལ་སྣང་མང་པོ་སྐྱེ་རེད་ཟེར། ཁོ་ལ་འཁྲུལ་བ་སྐྱེས་ནས་ཟ་མ་ཟ་དགོས་དྲན་པ་ཡིན་ནམ། ཡང་ན་རང་ཉིད་ཤི་རྒྱུ་ཡིན་པ་ཤེས་ནས་རྒན་མོ་མ་སྨད་ལ་སྐད་ཆ་མཐའ་མ་ཞིག་བཤད་དགོས་བསམ་པ་ཡིན་ནམ། ཨ་བྲ་ཤི་དུས་གང་འདྲ་ཡིན་ནམ། ཁོ་ཚོས་ཀྱང་བྱི་མ་བྱི་བུ་དག་ལ་སྐད་ཆ་བཤད་ཁོམ་མ་བྱུང་བས་ཁ་གདང་ནས་འགྱེལ་སོང་ཡིན་ནམ། འོན་ཀྱང་ཤི་མི་དགོས་པ་ཞིག་གང་ན་ཡོད།
ཨ་ཕས་མདེལ་ཞིག་བོས་ཁོག་ཏུ་དེད་ཚེ་ན། ཨ་བུས་སླར་ཡང་། གང་ལྟར་ཤི་དགོས་ན་གོ་ཆོད་ཅིག་ཤི་ན་བཟང་། མགར་བས་ནི་ཟ་མ་རང་གིས་མ་ཟོས་པར་རྒན་མོ་བུ་མོ་ལ་སྦྱིན་ནས་ལྟོགས་ཤི་སོང་བ་རེད། ཨ་བྲ་འདི་དག་ནི་མི་མགོ་བདུན་བརྒྱད་ཀྱི་སྲོག་མགོ་ཐོན་ཆེད་ཤི་བ་རེད། ཤི་ལུགས་ཤི་སྟངས་ཤིག་ཡོད་ན་འདི་འདྲ་ཡིན་ས་རེད་བསམ།
་་ པགའུའུའུའུའུའུའུའུའུའུའུའུའུའུའུའུ ་་ ཨ་བུའི་མིག་གིས་ཤེས་པ་ལྟར། འགུལ་རྒྱུ་བརྗེད་པའི་ཨ་བྲ་དེ་བོས་སྐད་གསུམ་པས་ཕྱི་མ་ལ་བསྐྱལ་ནས་སོང་། མེ་རྫས་ཀྱི་དུ་བ་སྲབ་མོ་ཞིག་ཕ་བུ་གཉིས་ཀྱི་མིག་མདུན་ནས་ག་ལེར་འཁྲིགས་བྱུང་ལ། དུ་བ་དེ་ཁོང་གཉིས་ཀྱི་སྣ་ལ་ཕོག་སྐབས། ཨ་བུས་བདེ་ལྷོད་ཀྱི་དྲི་མ་ཞིག་དང་དྲོད་རླངས་ཤིག་ཚོར་ཐུབ་བྱུང་། དུ་བ་དང་ཨ་ཕའི་ཁ་རླངས་གཉིས་འདྲིས་པ་ན། ཨ་བུའི་མིག་ལ་བརྗོད་མི་ཤེས་པའི་སྒྱུ་མ་ཞིག་འཆར་ནས་བྱུང་ལ། དུད་རླངས་དེ་རིམ་བཞིན་བོས་ལྕགས་ཁམ་ཁམ་དང་གཅིག་ཏུ་འདྲིས་ཏེ་འཁྲུལ་དངོས་ཁ་ཁར་མེད་པ་གྱུར། ཨ་བུའི་དྲན་པ་དང་ཚོར་བ་ནི་གངས་ཐང་ལྟར་སྟོང་ལྷང་ངེར་སོང་ལ། ཇེ་བྲེལ་ནས་ཇེ་བྲེལ་ཡིན་པའི་འགྲམ་གྱི་བོས་སྐད་དག་ཀྱང་རྒྱང་རིང་རྒྱང་རིང་ཞིག་ཏུ་གྲགས་པ་འདྲ།
་་ ད་དེ་བྱེད། མདེལ་ཟད་སོང་། ་་ མཐའ་མཇུག་གི་མདེལ་ཤུབས་ས་ལ་ལྷུང་རྗེས་ཨ་ཕས་དེ་ལྟར་བཤད། ཨ་ཕ་ལ་མདེལ་བཅུ་ཁ་ཞིག་མ་གཏོགས་མེད། འོན་ཀྱང་དགའ་འོས་པ་ཞིག་ལ་འཕྲོ་བརླགས་བྱེད་དགོས་མ་ཐུག་པར་ཚང་མ་ཨབ་རོ་ལ་བརྗེ་ཐུབ་ཡོད་པ་རེད།
ཨ་ཕའི་སྐད་ཆ་ཡིས་ཨ་བུ་འཕྲུལ་སྣང་ལས་ཕྱིར་གངས་ཐང་ལ་བཀུགས་པ་དང་། ཨ་བུའི་སེམས་ཁམས་ཀྱང་གཞི་ནས་འགྱུར་བ་ཕྱིན་ཚར་འདུག
་་ ཨ་ཕ། ཨ་བྲ་འཛིན་དགོས་ན་བོས་དགོས་མ་རེད། ངས་འཛིན་ཤེས། ་་ ཁོས་དེ་ལྟར་བཤད་དོན་ནི། ཁོས་སྔོན་ཆད་དབྱར་རྩི་མེའི་ཁྲོད་ཀྱི་རྩེད་མོ་དེ་དག་དྲན་པས་མ་རེད་དེ། ཁོས་ནི་དམ་བཅའ་ཞིག་གསར་ཏུ་བཞག་ཡོད་པས་རེད། ཁྱིམ་མི་དང་རུ་རོགས་ཚོ་མུ་གེ་ལས་སྐྱོབ་ཆེད་ཁོས་ཀྱང་ཨ་ཕ་ལྟར་སྡིག་པ་སྒྲུབ་ཐུབ་པའི་སེམས་མནའ་བཅས་ཡོད་པ་རེད།
་་ དེ་རིང་ཨ་བྲ་འཛིན་ཁོམ་ཡོད་མ་རེད། ་་ ཇེ་ཉེར་འགྲོ་བཞིན་པའི་གནམ་མཐའི་བུ་ཡུག་མཐོང་ཚེ་ཨ་ཕས་དེ་ལྟར་ལན་བཏབ་ཅིང་ཐེ་ཚོམ་གྱིས་ངང་ནས་མུ་མཐུད་དུ་སྨྲས་པར། ་་སང་ཉིན་གནམ་ད་དུང་གཡེར་ཡོད་ན། གནངས་ཉིན་ང་ཚོ་ས་འདི་རུ་སྤོ་རྒྱུ་བྱེད་དགོས། དེ་དུས་འུག་ཕ་བུ་གཉིས་ཀྱིས་ཨ་བྲ་ག་ལེར་འཛིན་ཆོག་གི ་་
་་ ངོ་མ། ་་
་་ ངོ་མ་ཡིན། འགྲོ ད་ཨབ་རོ་རྒུམ་སར་འགྲོ ་་ ཨ་ཕའི་སྐད་ཆ་དེ་བཤད་ཞོར་ཡར་ལངས་ནས་བོས་ལ་བྱིལ་བྱིལ་ཞིག་བྱས་པ་དང་། ཨ་བུས་ཀྱང་པུས་མོའི་ཤུགས་ལ་བརྟེན་ནས་མྱུར་བར་ལངས། ཁོའི་མིག་ཆུ་སྐམ་ནས་འདུག་ལ་ངོ་ལ་ལྷོད་ཆ་ཞིག་ཀྱང་དོད་འདུག ཨ་ཕས་བོས་ཕྲག་ཁར་འཕང་ནས་གོམ་པ་མ་སྤོས་གོང་། ཨ་བུ་ཨབ་རོའི་ཕྱོགས་ལ་དཔའ་དར་ལེན་པ་ལྟར་བརྒྱུགས་སོ། །

རྩོམ་སྒྲིག་པ། གངས་དགའ།

(མཆོད་མེའི་པར་དབང་གཞན་གྱིས་དགོལ་མི་རུང)


རྩོམ་ཁུངས། ངེད་དྲ་བ།
