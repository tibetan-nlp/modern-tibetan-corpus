སྨན་པ་ཚོར་བྱམས་བརྩེ་གལ་ཆེ།

ལྡི་ལི་གསར་པའི་སྨན་ཁང་ཞིག་ཏུ་༧གོང་ས་མཆོག་གིས་སྨན་པ་མཁས་ཀྱང་ཀུན་སློང་བཟང་པོ་མེད་ན་ཁོས་སྤྲད་པའི་སྨན་དེས་ཕན་དེ་ཙམ་མི་ཐོགས། གལ་ཏེ་སྨན་པ་དེ་ཙམ་མི་མཁས་ཀྱང་ཀུང་སློང་བཟང་པོ་ཡོད་ན་ཁོའི་སྨན་དེས་ཕན་ཐོགས་ཡོད་ཅེས་གསུངས། ཟླ་འདིའི་ཚེས་ ༢༠ ཉིན་༧གོང་ས་མཆོག་གིས་རྒྱ་གར་རྒྱལ་ས་ལྡི་ལི་གསར་པའི་ནང་གི་རཱམ་མ་ནོ་ཌིར་ལོ་ཧ་སྨན་ཁང་དུ་ཆིབས་སྒྱུར་བསྐྱངས་ཏེ། སྨན་པ་དང་སྨན་ཞབས་པ། དེ་བཞིན་ལས་བྱེད་བཅས་མི་མང་ ༤༠༠ བརྒལ་བར་བྱམས་བརྩེ་དང་བཟང་སྤྱོད་ཅེས་པའི་བརྗོད་གཞིའི་ཐོག་གསུངས་བཤད་གནང་དོན། ང་ཚོ་ཚང་མ་ལུས་དང་སེམས་ཚོར་གང་གི་ཆ་ནས་འགྲོ་བ་མིའི་འདུ་ཤེས་འཛིན་མཁན་ཡིན་པ་གཅིག་འགྱུར་ཞིག་ཆགས་ཡོད། སྲོག་ཆགས་གཞན་དང་མཚུངས་པར་ང་ཚོ་ཚང་མ་བདེ་བ་འདོད་མཁན་ཡིན་པ་གཅིག་མཚུངས་ཡིན་པ་མ་ཟད། མི་ཚེ་བདེ་སྐྱིད་ལྡན་པ་ཞིག་བསྒྲུབ་རྒྱུའི་ཐོབ་ཐང་ཡང་ཚང་མར་གཅིག་མཚུངས་སུ་ཡོད། འོན་ཀྱང་ང་ཚོ་ཐ་དད་དབྱེ་རྒྱུའི་ཁྱད་ཆོས་ཤིག་ཡོད་པ་ནི་མིའི་རྣམ་དཔྱོད་དེ་ཡིན། མིའི་རྣམ་དཔྱོད་དང་ཀླད་པའི་ནུས་པ་ལ་བརྟེན་ནས་རང་ཉིད་ཙམ་མ་ཟད། གཞན་ལའང་བདེ་སྐྱིད་སྐྲུན་ཐུབ། འོན་ཀྱང་གལ་ཏེ་ང་ཚོའི་རྣམ་དཔྱོད་དེ་བེད་སྤྱོད་ལོག་པར་ཕྱིན་པ་ཡིན་ན་དམག་འཁྲུག་སློང་གི་ཡོད། དེར་བརྟེན། ང་ཚོས་རང་ཉིད་འཛམ་གླིང་ནང་མི་འབོར་ཐེར་འབུམ་བདུན་ཡོད་ཁོངས་ནས་གཅིག་ཡིན་བསམ་པའི་འདུ་ཤེས་ཀྱིས་རྣམ་དཔྱོད་དེ་མཐུན་ཕྱོགས་སུ་བེད་སྤྱོད་གཏོང་དགོས། ངོས་རང་རྒྱ་གར་སྲོལ་རྒྱུན་གྱི་ལེགས་བཤད་ལ་ཧ་ཅང་བསྔགས་བརྗོད་ཞུ་མཁན་ཞིག་ཡིན། རྒྱ་གར་ནང་སྲོལ་རྒྱུན་ནས་དར་བའི་འཚེ་མེད་ཞི་བ་དང་ཆོས་ལུགས་འཆམ་མཐུན་གྱི་ལྟ་གྲུབ་དེས་སྤྱི་ཚོགས་ནང་བཟོད་སྲན་དར་ཁྱབ་ཤུགས་ཆེན་བྱུང་ཐུབ་པ་དང་། ལྷག་པར་རྒྱ་གར་སྲོལ་རྒྱུན་ཐོག་ཆོས་ལུགས་མཐུན་སྒྲིལ་བརྗོད་སྐབས་ཆོས་ཁས་ལེན་མཁན་ཙམ་མིན་པར་ཆོས་ཁས་མི་ལེན་མཁན་རྣམས་ལའང་གུས་བརྩི་ཞུ་རྒྱུའི་སྲོལ་བཟང་ཞིག་དར་ཡོད། ནུབ་ཕྱོགས་སུ་སེ་ཁུ་ལར་ཞེས་པའི་ཐ་སྙད་འདི་མི་འགའ་ཤས་ཀྱིས་ལྷ་མེད་སྨྲ་བའི་རིང་ལུགས་དང་གཅིག་མཚུངས་སུ་ལྟ་བཞིན་ཡོད། དེས་ཆོས་ལུགས་སུ་ལའང་དད་གུས་མི་བྱེད། དེར་བརྟེན། རྒྱ་གར་གནའ་རབས་ཀྱི་ལྟ་གྲུབ་དང་སེམས་ཁམས་རིག་པའི་སྐོར་དེ་དག་ཧ་ཅང་གཏིང་གཟབ་པོ་དང་རྒྱ་ཆེན་པོ་ཡིན། གལ་ཏེ་ང་ཚོས་དེང་སྐབས་ནུབ་ཕྱོགས་པའི་སེམས་ཁམས་རིག་པ་དང་རྒྱ་གར་གནའ་རབས་ཀྱི་སེམས་ཁམས་རིག་པ་གཉིས་མཚུངས་བསྡུར་བྱེད་ཚེ་ནུབ་ཕྱོགས་པའི་སེམས་ཁམས་རིག་པའི་རྣམ་གཞག་དེ་གཞི་རིམ་ལྟ་བུ་ཆགས་ཡོད། ཕྱོགས་མཚུངས་རྒྱ་གར་ནང་དུས་ཡུན་རིང་པོ་ནས་འཛམ་གླིང་ནང་གི་ཆོས་ལུགས་གཙོ་ཆེ་བ་རྣམས་འཆམ་མཐུན་ངང་མཉམ་གནས་བྱས་དང་བྱེད་མུས་ཡིན། སྐབས་རེར་གནས་ཚུལ་ཕྲན་བུ་ཡོང་བཞིན་ཡོད་ཀྱང་གཞི་རྩའི་ཆ་ནས་ཆོས་ལུགས་ཕན་ཚུན་ཧ་ཅང་འཆམ་མཐུན་ངང་གནས་བཞིན་ཡོད། གནད་དོན་འདི་ནི་ངོས་ཀྱི་ལས་འགན་གཉིས་པ་ཆོས་ལུགས་མཐུན་སྒྲིལ་གོང་སྤེལ་གཏོང་རྒྱུའི་ལས་གཞི་དང་འབྲེལ་བ་ཡོད། སྤྱིར་ཆོས་ལུགས་ཚང་མས་བྱམས་པ་དང་བརྩེ་བ། བཟོད་སྲན་སོགས་ཀྱི་བསླབ་བྱ་གསུང་བཞིན་ཡོད་སྟབས། ཆོས་ལུགས་ཕན་ཚུན་ངེས་པར་དུ་འཆམ་མཐུན་ངང་གནས་ཐུབ་པ་དགོས་རྒྱུ་ཧ་ཅང་གལ་ཆེན་པོ་ཡིན། དེ་འདྲའི་འདུ་ཤེས་འཛིན་ཐུབ་པ་བྱུང་ན་འགྲོ་བ་མི་རིགས་སྤྱིའི་བདེ་དོན་ལ་ཧ་ཅང་ཕན་ཐོགས་ཐུབ། ཀུན་སློང་བཟང་པོ་དགོས་རྒྱུ་དང་སེམས་ཇེ་བཟང་དུ་གཏོང་རྒྱུ་ཧ་ཅང་གལ་ཆེན་པོ་ཡིན། དུས་རྒྱུན་བོད་པ་ཚོས། སྨན་པ་མཁས་ཀྱང་ཀུན་སློང་བཟང་པོ་མེད་ན། ཁོས་སྤྲད་པའི་སྨན་དེས་དེ་ཙམ་ཕན་ཐོགས་མེད། གལ་ཏེ་སྨན་པ་དེ་ཙམ་མི་མཁས་ཀྱང་ཀུང་སློང་བཟང་པོ་ཡོད་ན། ཁོའི་སྨན་དེ་ཕན་ཐོགས་ཧ་ཅང་ཡོད། ཅེས་བརྗོད་སྲོལ་ཡོད། དེར་བརྟེན་སྨན་པ་དེས་ཞེ་ཐག་པ་ནས་ནད་པ་དེར་ཤ་ཚ་ཡོད་ན། སྨན་བཅོས་དེ་ཡང་ནུས་པ་ཆེ་བ་ཡོང་རྒྱུ་ཡིན། དེར་བརྟེན་དུས་རྒྱུན་མི་གཞན་ལ་གདོང་གི་རྣམ་འགྱུར་ཚུན་འཛུམ་མདངས་སྟོན་དགོས་པ་དང་། གཞན་དང་འགྲོག་འདྲིས་བྱེད་སྐབས་སེམས་པ་བཟང་པོ་བྱེད་དགོས། སྨན་པ་ཁག་གཅིག་གིས་གདོང་གི་རྣམ་འགྱུར་སྒམ་པོ་བྱས་ནས་ནད་པར་སྨན་བཅོས་བྱེད་སྐབས་འཁྲུལ་ཆས་བཟོ་སྒྲིག་བྱས་པ་ལྟར་བྱེད་ཀྱི་རེད། དེ་ལས་ཟློག་སྟེ་སྨན་པ་ཁག་གཅིག་གིས་ནད་བཅོས་བྱེད་སྐབས་ནད་པར་འཛུམས་མདངས་སྟོན་ནས་སྨན་བཅོས་བྱས་ཚེ་ཕན་ཐོགས་ཆེ་བ་ཡོད་པ་ཤེས་ཀྱི་རེད། སྨན་པ་དང་སྨན་ཞབས་པ་ཚོའི་གཞན་ཕན་གྱི་བྱ་བ་དེ་ནི་བསྔགས་བརྗོད་འོས་པ་ཞིག་རེད། ངོས་ཀྱིས་ཁ་ནས་བྱམས་བརྩེ་བཤད་པ་ཙམ་ལས་བྱམས་བརྩེ་ལག་ལེན་བཀལ་མཁན་ངོ་མ་དེ་ཁྱེད་ཚོ་ཡིན། འདི་ནི་ངོ་མཚར་ཆེ་བ་ཞིག་ཡིན། ཞེས་སོགས་གསུངས་ཡོད་པ་བོད་མིའི་སྒྲིག་འཛུགས་ཀྱི་དྲ་བར་སྤེལ་འདུག