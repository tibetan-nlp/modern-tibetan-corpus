
ཁ་ན་ཌ་ནས་ཕྱིར་ལོག་ཡོང་གི་ཡིན་ཟེར་མཁན་རེ་གཉིས་འདུག

ཁ་ན་ཌར་གཞིས་སྤོར་ལས་གཞིའི་ཁྲོད་མི་གྲངས་ ༩༣༨ ཕར་འབྱོར་ཟིན་པ་དང་མི་ ༣༧ རིམ་གྱིས་འགྲོ་རྒྱུ་ཡིན་ཡང་ཡིག་ཆར་དཀའ་ངལ་འཕྲད་མཁན་མི་ ༢༥ ད་དུང་ལྷག་ཡོད་འདུག འདི་གའི་གསར་འགོད་པས་ནང་སྲིད་དྲུང་འཕར་ཀརྨ་ཆོས་དབྱིངས་ལགས་སུ། རྒྱ་གར་བྱང་ཤར་ཨ་རུ་ན་ཅལ་མངའ་སྡེའི་ཁོངས་ནས་བོད་མི་ ༡༠༠༠ ཁ་ན་ཌར་གཏོང་བའི་ལས་གཞི་དེ་ད་ལྟ་ག་འདྲ་ཆགས་ཡོད་བཀའ་འདྲི་ཞུས་པ་ལྟར་ན། ལས་གཞི་དེའི་ཁོངས་ནས་བོད་མི་ ༩༣༨ ཁ་ན་ཌར་འབྱོར་ཟིན་ཡོད་པ་དང་། ཉེ་སྔོན་མི་གྲངས་ ༡༢ ལ་ཡིག་ཆ་ཚང་མ་གྲ་སྒྲིག་བྱས་ཚར་སྟེ་ཉིན་ཤས་ནང་འགྲོ་རྒྱུ་དང་། མི་གྲངས་ ༢༥ ཡི་གཟུགས་པོར་བརྟག་དཔྱད་བྱེད་བཞིན་ཡོད་པས་ཟླ་ཤས་ནང་ཁོང་ཚོའང་འགྲོ་རྒྱུ་ཡིན་འདུག  ཁོང་ཚོ་སོང་ཚར་ན་བོད་མི་ ༡༠༠༠ ལས་མི་གྲངས་ ༩༧༥ ཕར་བསླེབ་འགྲོ་ཡི་ཡོད་སྟབས། ལས་གཞི་འདི་ཕལ་ཆེར་མཇུག་སྒྲིལ་བ་ལྟ་བུ་ཡིན་འདུག ལས་གཞི་འདིའི་ཁོངས་ནས་ད་དུང་མི་གྲངས་ ༢༥ ལྷག་པའི་རྒྱུ་མཚན་གང་ཡིན་དྲིས་པར་ཁོང་གིས། བོད་མི་ ༡༠༠༠ འདེམ་སྒྲུག་བྱས་པའི་ནང་ནས་མི་གྲངས་ ༢༥ ལ་ལས་གཞི་དང་པོ་མགོ་བཙུགས་དུས་ནས་རྙོག་དྲ་ཡོད་པ་རེད། ཁོང་ཚོ་ཨ་རུ་ན་ཅལ་གྱི་གཞིས་ཆགས་རང་ནས་ཡིན་ནའང་ས་གནས་གཞན་དུ་སློབ་གྲྭར་ཕྱིན་པ་དང་། ལས་ཀ་བྱེད་དུ་སོང་ནས་སྐྱབས་བཅོལ་ལག་དེབ་(R.C)ས་ཆ་གཞན་ནས་བཟོས་བཞག་པ་དེ་འདྲ་རེད་འདུག ཁ་ན་ཌའི་གཞུང་ཚབ་དང་གཞིས་སྤོར་ལས་གཞིའི་འབྲེལ་ཡོད་ཚོས་དང་པོ་ནས་དེ་དག་ལ་ངོས་ལེན་གནང་མེད་པས།  ང་ཚོའི་ངོས་ནས་དེའི་ཐད་ལ་ད་དུང་འབད་བརྩོན་བྱེད་ཀྱི་ཡོད། འོན་ཀྱང་ཁ་ན་ཌ་གཞུང་གིས་དང་པོ་ནས་ངོས་ལེན་གནང་མེད་སྟབས་རྗེས་སུའང་ཁག་པོ་རེད་དྲན་གྱི་འདུག ཅེས་བརྗོད་བྱུང་། ཁ་ན་ཌར་འབྱོར་ཟིན་པ་རྣམས་ལ་དཀའ་ངལ་འཕྲད་ཀྱི་ཡོད་མེད་དྲིས་པར། ད་ལྟ་འབྱོར་ཟིན་པའི་ནང་ནས་རེ་གཉིས་ལ་དཀའ་ངལ་འཕྲད་ཀྱི་ཡོད་པའི་སྐད་ཆ་གོ་རྒྱུ་འདུག གང་ཡིན་ཟེར་ན། རྒྱ་གར་ནས་ཕར་འགྲོ་དུས་ལོ་ཆེན་པོ་དང་དབྱིན་སྐད་མི་ཤེས་པ། གྲོང་ཁྱེར་གྱི་འཚོ་བ་མཐོང་མ་མྱོང་ཞིང་། ཕ་གིའི་རིག་གཞུང་དང་འཚོ་བ་སྐྱེལ་སྟངས་སོགས་གང་ཅིའི་ཆ་ནས་མ་འདྲ་བ་ཞིག་ཡོད་སྟབས། གཞན་གྱི་རིག་གཞུང་ནང་སིམ་མ་ཐུབ་པར་རེ་གཉིས་ཀྱིས་རྒྱ་གར་ལ་ལོག་ཡོང་གི་ཡིན་ཟེར་མཁན་ཡོད་ས་རེད། ཅེས་ཟེར། ལས་གཞི་དེ་མཇུག་ག་དུས་བསྡུ་ཐུབ་སྐོར་དྲིས་པར་ཁོང་གིས། ད་ལྟ་ཡིག་ཆའི་རྙོག་དྲ་ལྷག་ཡོད་པའི་མི་གྲངས་ ༢༥ ལ་ཁ་ན་ཌ་གཞུང་གིས་སླར་ཡང་ངོས་ལེན་མ་གནང་ན་ལས་གཞི་དེ་མཇུག་བསྒྲིལ་སོང་བ་རེད། ཅེས་བརྗོད་བྱུང་། གསར་འགོད་པས་གལ་སྲིད་ཁ་ན་ཌ་གཞུང་གིས་ཡིག་ཆར་དཀའ་ངལ་ཡོད་པའི་མི་གྲངས་ ༢༥ དེ་ངོས་ལེན་མ་གནང་ན། ས་མིག་ཁ་སྐོང་ཆེད་སླར་ཡང་མི་ ༢༥ འདེམས་སྒྲུག་བྱ་རྒྱུ་ཡིན་མིན་དྲིས་པར་ཁོང་གིས། དེ་ནི་གཙོ་བོ་ཁ་ན་ཌ་གཞུང་ལ་རག་ལས་ཡོད་པ་རེད། ང་ཚོས་ངོས་ནས་ས་མིག་སྟོང་པ་ལྷག་ན་ཡང་བསྐྱར་འདེམས་སྒྲུག་གིས་ཁ་སྐོང་བྱེད་དགོས་དང་མི་དགོས་ད་ལྟ་གསལ་པོ་ཞིག་གང་ཡང་ཞུ་ཐུབ་པ་མི་འདུག ཅེས་བརྗོད་བྱུང་། གསར་འགོད་པ་ཉི་མ་ཚེ་རིང་།