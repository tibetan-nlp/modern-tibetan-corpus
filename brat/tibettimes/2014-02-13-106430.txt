
རང་སྲེག་ལས་འགུལ་ལ་རྒོལ་ལན་སྤྲོད་དགོས་ཟེར།

སི་ཁྲོན་མཛོད་དགེ་རྫོང་མི་མང་སྲིད་གཞུང་གིས་སྔར་ལོའི་ཕྱི་ཟླ་ ༤ པ་ནས་བཟུང་རྫོང་ཁོངས་ཀྱི་ས་གནས་གང་སར་ཡིག་ཆ་བཀྲམས་ཏེ། རང་སྲེག་ངོ་རྒོལ་སྔོན་འགོག་བྱེད་དགོས་པའི་དྲིལ་བསྒྲགས་བྱས་ཡོད་འདུག ཉེ་ཆར་བོད་ནས་གསར་དུ་འབྱོར་བའི་བོད་མི་རྟ་མགྲིན་སྐྱབས་ལགས་ཀྱིས་གནས་ཚུལ་ངོ་སྤྲོད་གནང་བ་ལྟར་ན། ཕྱི་ལོ་ ༢༠༡༣ ལོའི་ཟླ་ ༤ ཚེས་པ་༨ ཡས་མས་ནས་བཟུང་སི་ཁྲོན་ཞིང་ཆེན་གྱི་མངའ་ཁོངས་མཛོད་དགེ་རྫོང་གི་མི་དམངས་སྲིད་གཞུང་གིས། རྫོང་ཁོངས་སུ་རང་ལུས་མེར་བསྲེགས་ཐེངས་མང་བྱུང་བཞིན་པར་སྔོན་འགོག་ཆེད་བོད་རྒྱ་ཡིག་རིགས་གཉིས་ཀྱི་ཐོག་དོན་ཚན་ ༡༦ ཅན་གྱི་ཡིག་ཆ་ཞིག་མཛོད་དགེ་རྫོང་ཁོངས་ཀྱི་ས་གནས་གང་སར་སྦྱར་འགྲེམས་བྱས་ཡོད་འདུག གཞུང་འབྲེལ་ཡིག་ཆ་དེའི་ནང་རྫོང་ཡོངས་ཀྱིས་ནུས་ཤུགས་ཡོད་དགུས་ཐོད་བརྒལ་ཅན་གྱི་དཔལ་འབྱོར་སྤྱི་ཚོགས་འཕེལ་རྒྱས་ལ་སྐུལ་འདེད་དང་ཡུན་རིང་བདེ་འགོད་ཀྱི་འགག་རྩའི་དུས་འདིར། མང་ཚོགས་མང་ཤོས་དང་དགོན་པ་མང་ཤོས། བཙུན་པ་མང་ཤོས་ཀྱིས་ཀྲུང་གོ་གུང་ཁྲན་ཏང་དང་སྤྱི་ཚོགས་རིང་ལུགས་ཀྱི་ལམ་ལུགས་ལ་བརྩི་བཀུར་བྱ་ལ། ཏང་གི་མི་རིགས་མངའ་ཁོངས་རང་སྐྱོང་ལམ་ལུགས་ལ་བརྩི་བཀུར་དང་རྫོང་ཡོངས་ཀྱི་མི་རིགས་མཐུན་སྒྲིལ། སྤྱི་ཚོགས་འཆམ་མཐུན་ཁྲོད་ནུས་པ་ཆེན་པོ་ཐོན་ཡོད། འོན་ཀྱང་མི་རེ་འགའ་དང་ཁྲིམས་འགལ་ཉེས་ཅན་སྐོར་ཅིག་གིས་དམིགས་ཡུལ་ངན་པ་ཞིག་གི་ཆེད་དུ། བསམ་གཟས་ནས་མཐུན་སྒྲིལ་དང་བདེ་འཇགས་ཀྱི་རྣམ་པ་བཟང་པོར་གནོད་སྐྱོད་བཟོས་ལ། ཤུགས་རྐྱེན་ངན་པའི་རང་སྲེག་གྱོད་དོན་འཕྲོས་མཐུད་ནས་བུད་བྱུང་། དེས་རང་རྫོང་གི་རྒྱ་ཆེའི་མི་དམངས་མང་ཚོགས་ཀྱི་རྒྱུན་ལྡན་གྱི་ཐོན་སྐྱེད་འཚོ་བའི་གོ་རིམ་ལ་གནོད་པ་བཏང་ཞིང་། རང་རྫོང་གི་དཔལ་འབྱོར་སྤྱི་ཚོགས་བདེ་ཐང་ངང་འཕེལ་རྒྱས་འགྲོ་བར་གནོད་པ་བཟོས། དེ་བས་ཁྲིམས་འགལ་ལ་རྡུང་རྡེག་བྱས་ཏེ་འཆམ་མཐུན་བརྟན་བརླིང་གི་སྤྱི་ཚོགས་ཁོར་ཡུག་སྲུང་སྐྱོབ་བྱེད་པ་དང་། རྒྱ་ཆེའི་མི་དམངས་མང་ཚོགས་ཀྱི་གཞི་རྩའི་ཁེ་ཕན་འགན་སྲུང་ཆེད། བརྟག་དཔྱད་ཞིབ་འཇུག་བྱས་པ་བརྒྱུད་གཤམ་གྱི་ཆོད་དོན་འདི་བཟོས་པ་ཡིན་ཞེས་འཁོད་འདུག ཡིག་ཆའི་ནང་དོན་ཚན་བཅུ་དྲུག་བཀོད་ཡོད་པ་ལས་དང་པོ། རང་བསྲེགས་མཁན་གྱི་བཟའ་ཟླ་བུ་ཕྲུག་གཉེན་ཉེ་དང་བཅས་པ་རྒྱལ་ཁབ་ཀྱི་གཞུང་ཞབས་པ་དང་ལས་དོན་མི་སྣ། བཟོ་བ་དང་དམག་ནང་ཞུགས་རྒྱུའི་ཐོབ་ཐང་མེད་པར་བཟོ་རྒྱུ། གཉིས་པ། རང་བསྲེགས་མཁན་གྱི་གཉེན་ཉེ་ཡིན་ན། རིམ་པ་སོ་སོའི་དམངས་ཆེན་འཐུས་མི་དང་སྲིད་གྲོས་ཨུ་ཡོན། སྡེ་བའི་ལས་བྱེད་ཚུན་ལ་བདམས་རྒྱུའི་ཐོབ་ཐང་མེད། གསུམ་པ། རྒྱལ་ཁབ་ཀྱི་གཞུང་ཞབས་དང་ལས་དོན་མི་སྣ། ལས་བཟོ་བ་སོགས་ཀྱིས་རང་གི་གཉེན་ཉེར་སློབ་གསོ་ནན་པོ་གཏོང་དགོས། གལ་ཏེ་གཉེན་ཉེའི་ནང་རང་བསྲེགས་བྱུང་ན་གཏན་འབེབས་ལྟར་ཐག་གཅོད་ནན་པོ་བྱེད་རྒྱུ། བཞི་བ། རང་བསྲེགས་མཁན་དང་གྱོད་དོན་དེར་རང་འགུལ་གྱིས་ཞུགས་པ་ཁྱིམ་ཚང་ལ་ལོ་གསུམ་དང་། ཚོ་བར་ལོ་གཅིག་རིང་གི་དམངས་ཕན་སྲིད་ཇུས་ཚང་མ་མེད་པར་བཟོ་རྒྱུ། ལྔ་བ། རང་བསྲེགས་པ་ཡོད་སའི་སྡེ་བ་དང་དགོན་པར་རྒྱལ་ཁབ་ཀྱི་མ་དངུལ་གཏོང་བའི་རྣམ་གྲངས་མེད་པར་བཟོ་རྒྱུ་དང་། ཚོང་འདྲེན་རྒྱུ་འགུག་དང་དམངས་ཁྲོད་མ་དངུལ་རྣམ་གྲངས་ཚང་མ་མཚམས་འཇོག་རྒྱུ།  དྲུག་པ། རང་བསྲེགས་མཁན་དང་གྱོད་དོན་ལ་རང་འགུལ་གྱིས་ཞུགས་མཁན་ཁྱིམ་ཚང་རྣམས། བློ་གཏད་མེད་པའི་ཁྱིམ་ཚང་གྲས་སུ་འཇོག་ལ། དེའི་སྡེ་བ་དང་དགོན་པའང་བློ་གཏད་མེད་པའི་སྡེ་དགོན་ཡིན་སྟབས།  ལོ་གསུམ་རིང་དངུལ་བུན་མི་གཏོང་ལ་བཏང་ཟིན་པ་རྣམས་ཕྱིར་བསྡུ་རྒྱུ་ཡིན། བདུན་པ། རང་སྲེག་གྱོད་དོན་བྱུང་བའི་དགོན་པ་དང་སྡེ་བས་ངེས་པར་དུ། སྒོར་ཁྲི་གཅིག་ནས་ཁྲི་ལྔ་བཅུའི་རང་སྲེག་རྒོལ་བའི་ཁག་ཐེག་མ་དངུལ་སྤྲོད་དགོས། གལ་ཏེ་ལོ་གཉིས་རིང་རང་སྲེག་མ་བྱུང་ན་དངུལ་ཕྱིར་སློག་ཆོག གལ་ཏེ་ཡང་བསྐྱར་རང་སྲེག་བྱུང་ན་སྔར་གྱི་ཁག་ཐེག་དངུལ་རྒྱལ་མཛོད་དུ་སྤྲོད་ལ། མུ་མཐུད་དུ་ཁག་ཐེག་དངུལ་སྤྲོད་དགོས། བརྒྱད་པ། རང་སྲེག་གྱོད་དོན་དེ་སྡེ་བའི་ལས་བྱེད་པ་དང་དགོན་པའི་དོ་དམ་ཨུ་ཡོན་ལྷན་ཁང་གི་མི་སྣ། དགེ་རྒན་འགན་ཁུར་མཁན་གྱི་འཚོ་བའི་རོགས་དངུལ་ཐོབ་ཐང་དང་འབྲེལ་རྒྱུ། དེའི་མ་ཚད་ལོ་དེའི་ལེགས་དཔྱད་རྩེ་བསྡུར་གྱི་ཐོབ་ཐང་མེད་པ་བཟོ་རྒྱུ། དགུ་བ། རང་སྲེག་བྱེད་པའི་མི་དེའི་ས་ཞིང་དང་རྩྭ་ས་ལ་བེད་སྤྱོད་བྱེད་པའི་དབང་ཆ་ཕྱིར་ལེན་པ། རང་སྲེག་བྱེད་པའི་སྡེ་བ་དེའི་ས་ཞིང་དང་རྩྭ་ས་གཉེར་སྐྱོང་གི་དབང་ཆར་བཀག་བསྡོམས་ནན་པོ་བྱེད་རྒྱུ། བཅུ་བ།  རང་སྲེག་པའི་ཐད་ཀའི་གཉེན་ཉེ་དང་གྱོད་དོན་དེར་རང་འགུལ་གྱིས་ཞུགས་པ་ཚོར། ཁྱིམ་ཚང་གི་ཁང་ས་དང་ཁང་ཁྱིམ་ལ་མཐར་ཐུག་གི་དབང་ཆ་ཁས་ལེན་གྱི་དཔང་རྟགས་སྟེར་རྒྱུ་མིན། ཚོང་ལས་གཉེར་སྐྱོང་གི་བྱེད་སྒོར་ལོ་གསུམ་ནང་ཞིབ་མཆན་འགོག་རྒྱུ་མིན། བཅུ་གཅིག་པ། རང་སྲེག་པའི་ཐད་ཀའི་གཉེན་ཉེ་ཕྱི་རྒྱལ་དང་ལྷ་ས་སོགས་སུ་འགྲོ་བར་སྙན་ཞུ་བྱས་ན། ལོ་གསུམ་ནང་ཞིབ་མཆན་འགོད་རྒྱུ་མིན། བཅུ་གཉིས་པ།  རང་སྲེག་གྱོད་དོན་ལ་རྡུང་རྡེག་དྲག་པོ་བྱས་ཏེ་ཆེས་ནན་པོས་ཁྲིམས་ལྟར་འཆུན་འདོམས་བྱ་རྒྱུ། བཅུ་གསུམ། རང་སྲེག་གྱོད་དོན་བྱུང་སའི་སྡེ་བ་དང་དགོན་པའི་ནང་དུ། ཁྲིམས་ལུགས་སློབ་གསོའི་འཛིན་གྲྭ་འཛུགས་རྒྱུ། བཅུ་བཞི་པ། རང་སྲེག་གྱོད་དོན་བྱུང་སའི་དགོན་པའི་གྲྭ་བཙུན་རྣམས་ཆོས་ལུགས་བྱེད་སྒོ་སྤེལ་བར་བཀག་སྡོམ་ནན་པོ་བྱ་རྒྱུ། བཅོ་ལྔ་པ། རང་སྲེག་བྱུང་སའི་དགོན་པའི་རྒྱུ་ནོར་ལ་ཁྲིམས་ལྟར་དག་ཐེར་དང་། དགོན་པའི་གཉེར་སྐྱོང་གི་བྱ་བ་མཚམས་འཇོག་དག་ཐེར། དགོན་པའི་རྒྱུ་ནོར་འགྲོ་སོང་གནས་ཚུལ་དང་། ཞལ་འདེབས་དང་བེད་སྤྱོད་ཀྱི་རིམ་པ་དགོན་པ་དོ་དམ་ཁང་ལ་སྙན་གསེང་ཞུ་རྒྱུ། དུས་ལྟར་གྲྭ་བཙུན་དང་ཆོས་དད་མང་ཚོགས་ལ་སྤྱི་བསྒྲགས་བྱ་དགོས་པ། བཅུ་དྲུག་པ། རང་སྲེག་གྱོད་དོན་གྱི་གནས་ཚུལ་དང་སྐད་འཕྲིན་ཡར་ཞུ་བྱེད་མཁན་རྣམས་དོན་དངོས་ཡིན་ན། དེའི་རིན་ཐང་ལ་གཞིག་ནས་དམངས་སྒོར་ཉིས་སྟོང་ནས་ཁྲི་ལྔ་བཅུ་ཡི་བྱ་དགའ་སྟེར་བ་མ་ཟད། ཞུ་གཏུག་པའི་གནས་ཚུལ་གསང་རྒྱ་བྱེད་ངེས་ཡིན། ཆོད་དོན་འདི་ཁྱབ་བསྒྲགས་བྱས་པ་ནས་བཟུང་ལག་བསྟར་བྱེད་དགོས། ཆོད་དོན་འདིར་མི་བསྟུན་པ་ཡོད་ན་ཆོད་དོན་འདི་ཚད་གཞིར་འཛིན་དགོས།  ཞེས་འཁོད་འདུག གསར་འགོད་པ། དོན་གོ